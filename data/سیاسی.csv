url,title,date,content
https://www.isna.ir/news/1404051509512/بسته-خبری-ایسنا-از-اخبار-رئیس-جمهور-در-۲۴-ساعت-گذشته,بسته خبری ایسنا از اخبار رئیس‌جمهور در ۲۴ ساعت گذشته,۱۵ مرداد ۱۴۰۴ / ۱۸:۱۰,به گزارش ایسنا،‌ این بسته به عنوان یک منبع کارآمد و منظم، شامل آخرین اخبار، تصاویر، گزارش‌ها و تحلیل‌های مسعود پزشکیان رئیس‌جمهور می‌باشد. با ما همراه باشید تا از فعالیت‌های رئیس‌جمهور مطلع شوید. گزارش اخبار مرتبط با فعالیت‌های کابینه دولت چهاردهم در ۲۴ ساعت گذشته را هم می توانید اینجا بخوانید.    مأموریت‌های پزشکیان برای لاریجانی در شورای عالی امنیت ملی رییس جمهور، بعد از ظهر روز گذشته (سه شنبه 14 مرداد)، طی حکمی به استناد اصل یکصد و هفتاد و ششم قانون اساسی و نظر به مراتب تعهد، سوابق و تجارب گرانسنگ مدیریتی، دکتر علی لاریجانی را به سمت دبیر شورای عالی امنیت ملی منصوب کرد. در بخشی از حکم رئیس جمهور آمده است که« انتظار دارد با اتکال به خداوند متعال و تشریک مساعی سایر اعضای محترم شورا؛ ضمن نظارت مدبرانه و دقیق بر حسن اجرای امور دبیرخانه و هم‌افزایی دستگاه‌های مرتبط، نسبت به رصد و اولویت‌بندی مسائل و مخاطرات امنیت ملی، به ویژه تهدیدات نوظهور و فناورانه، بازتعریف مفاهیم راهبردی و اتخاذ رویکرد هوشمندانه و مردم‌پایه متناسب با نظام مسائل امنیت ملی در راستای تحقق سیاست‌های کلی و منویات مقام معظم رهبری، حرکت کنید تا به امنیت پایدار در سطوح ملی، منطقه‌ای و بین‌المللی دست یابید. هدف، پاسداری از انقلاب اسلامی، تأمین عزت‌مندانه منافع و حفظ انسجام ملی، تمامیت ارضی و حاکمیت ملی کشور است.»    حضور پزشکیان در مراسم گرامیداشت شهدای خردسال حمله رژیم صهیونیستی مسعود پزشکیان، رئیس‌جمهوری، شب گذشته (سه شنبه 14 مرداد) با حضور در «مجتمع خدمات بهزیستی و شیرخوارگاه آمنه»، در مراسم گرامیداشت یاد شهدای کودک و خردسال تجاوز رژیم صهیونیستی شرکت کرد. رئیس‌جمهوری در این مراسم باحضور در جمع کودکان و خردسالان تحت پوشش این مجموعه، تاکید کرد که همه این کودکان مثل نوه‌های من هستند؛ تلاش ما این است که شرایط بهتری برای آنان ایجاد کنیم.    کشورهای اسلامی مانع ادامه جنایات در غزه شوند مسعود پزشکیان، صبح امروز (چهارشنبه 15 مرداد)، در مکالمه تلفنی با آقای انور ابراهیم، نخست وزیر مالزی، با تاکید بر لزوم تلاش جمعی کشورهای اسلامی برای جلوگیری از تداوم فاجعه انسانی در غزه تاکید کرد که فجایعی که توسط رژیم صهیونیستی در غزه روی می‌دهد، برای هیچ انسان آزاده‌ای قابل قبول نیست و امیدوارم کشورهای اسلامی با دیپلماسی فعال و فشارهای دیپلماتیک مانع ادامه این جنایات در غزه شوند و در برابر آن با انسجام و وحدت و مسئولانه برخورد کنند. رئیس جمهور با اشاره به جنگ تحمیلی 12 روزه رژیم صهیونیستی علیه کشورمان، تصریح کرد که گناه ما این است که از مردم مظلوم فلسطین و حقوق انسانی آنها دفاع و از ظلم و ستمی که به این مردم مظلوم می‌رود، متنفر هستیم؛ مستکبرین عالم این را گناه می‌دانند و برای همین به ما فشار می‌آورند. نخست وزیر مالزی نیز در این گفت‌وگوی تلفنی، ضمن محکوم کردن جنایات اسرائیل در غزه اظهار داشت که دولت مالزی بیانیه شدید الحنی علیه جنایات اسرائیل در غزه صادر کرده و همچنین تلاش‌های دیپلماتیک وسیعی برای توقف نسل‌کشی در غزه در جریان است؛ امیدواریم با همکاری و همیاری سایر کشورهای اسلامی بتوانیم جلوی این جنایات را بگیریم.    احمدیان رئیس قرارگاه پیشرفت طرح‌های ملی و راهبردی کشور شد مسعود پزشکیان، امروز (چهارشنبه 15 مرداد) با صدور حکمی ضمن انتصاب علی‌اکبر احمدیان به عنوان نماینده ویژه رئیس جمهور و رئیس قرارگاه پیشرفت طرح‌های ملی و راهبردی کشور تصریح کرد که ترکیب و یکپارچگی دو بال دولت و ملت، رفع موانع حضور و مشارکت مؤثر آحاد مردم و ایرانیان خارج از کشور و نیز سرمایه‌گذاران داخلی و خارجی و شکوفاسازی و به ثمر نشاندن ظرفیت‌های مردمی بالاخص جامعه نخبگانی کشور در دستیابی به اهداف کلان قرارگاه، از اهم انتظارات اینجانب است. انتهای پیام
https://www.isna.ir/news/1404051408975/%D9%82%D8%A7%D9%84%DB%8C%D8%A8%D8%A7%D9%81-%D9%82%D8%A7%D9%86%D9%88%D9%86-%D9%85%D8%A7%D9%84%DB%8C%D8%A7%D8%AA-%D8%A8%D8%B1-%D8%B3%D9%88%D8%AF%D8%A7%DA%AF%D8%B1%DB%8C-%D9%88-%D8%B3%D9%81%D8%AA%D9%87-%D8%A8%D8%A7%D8%B2%DB%8C-%D8%B1%D8%A7-%D8%A7%D8%A8%D9%84%D8%A7%D8%BA-%DA%A9%D8%B1%D8%AF,قالیباف قانون مالیات بر سوداگری و سفته‌بازی را ابلاغ کرد,۱۴ مرداد ۱۴۰۴ / ۱۷:۱۹,به گزارش ایسنا، این قانون مشتمل بر بیست و هشت ماده که گزارش آن توسط کمیسیون اقتصادی به صحن مجلس تقدیم شده بود، پس از تصویب در جلسه علنی روز یکشنبه مورخ ۸ تیرماه ۱۴۰۴ مجلس، در تاریخ ۱۴۰۴/۰۴/۳۱ به تأیید شورای نگهبان رسید. انتهای پیام
https://www.isna.ir/news/1404051308203/%D8%A8%DB%8C%D8%A7%D8%AA-%D9%86%D8%A7%DA%86%D8%A7%D8%B1-%D8%A8%D9%87-%D8%AF%D8%B1%DA%A9-%D9%88%D8%B6%D8%B9%DB%8C%D8%AA-%D8%A2%D8%A8%DB%8C-%DA%A9%D8%B4%D9%88%D8%B1-%D9%88-%D8%B5%D8%B1%D9%81%D9%87-%D8%AC%D9%88%DB%8C%DB%8C-%D9%87%D8%B3%D8%AA%DB%8C%D9%85,بیات: ناچار به درک وضعیت آبی کشور و صرفه جویی هستیم,۱۴ مرداد ۱۴۰۴ / ۰۴:۰۰,محمد بیات در گفت‌وگو با ایسنا با اشاره به وضعیت بحرانی آب در کشور با بیان اینکه «با توجه به کاهش سطح ایستایی آب‌های زیرزمینی، با وضعیت بحرانی در تامین آب مواجه هستیم»، بر ضرورت مصرف بهینه آب تاکید و اظهار کرد: کشور ما امروز با بحران جدی کم‌آبی مواجه است که اگر چاره‌اندیشی نشود، امنیت غذایی و توسعه پایدار را به خطر خواهد انداخت؛ از سوی دیگر، منابع آبی کشور به شدت کاهش یافته و شرایط اقلیمی نیز بر وخامت اوضاع افزوده است؛ در چنین شرایطی، همه ناچاریم با درک وضعیت بحرانی، نسبت به صرفه‌جویی در مصرف آب مسئولیت پذیر باشیم. باید مصرف درست آب را در باور عمومی مردم نهادینه کنیم وی افزود: البته دعوت از مردم برای صرفه جویی در مصرف آب، نافی اقدامات دولت نیست و دولت باید طی برنامه‌های کوتاه مدت، میان مدت و بلند مدت معضل و بحران کم آبی را به صورت کارشناسی و هدفمند حل کند. ما به دنبال کم مصرف کردن نیستیم بلکه معتقدیم که باید درست مصرف کردن را در باور عمومی مردم نهادینه کنیم و دولت مکلف است که با اجرای طرح‌های مدیریت منابع آبی، کنترل مصرف و فرهنگ‌سازی، گام‌های مؤثری در این زمینه بردارد. این نماینده مجلس با اشاره به هدررفت آب در کشور، گفت:  متاسفانه در کشور هدررفت آب داریم و متاسفانه مشاهده می‌کنیم که در جاهایی نظیر برخی کارخانجات که می‌توانند از پساب شهری استفاده کنند، از آب شرب استفاده می‌شود. اگر این صنایع با تصفیه پساب، نیاز آبی خود را برطرف کنند، می توان سهم بیشتری از منابع آبی کشور را به آب شرب اختصاص داد. بیات همچنین درباره استفاده از پساب تصفیه شده آب شرب در بخش کشاورزی عنوان کرد: استفاده از پساب تصفیه‌شده آب شرب در بخش کشاورزی نه‌تنها امکان‌پذیر است، بلکه در شرایط کنونی یک ضرورت به شمار می‌رود. اگر فرآیند تصفیه به‌درستی انجام شود، این پساب می‌تواند جایگزین مناسبی برای آب‌های سطحی و زیرزمینی در آبیاری مزارع باشد. در بسیاری از کشورهای پیشرفته، سال‌هاست که پساب‌ها پس از تصفیه استاندارد در کشاورزی و فضای سبز مورد استفاده قرار می‌گیرند. با توجه به کاهش بارندگی‌ها و افت سطح سفره‌های آب زیرزمینی، توسعه شبکه جمع‌آوری و تصفیه فاضلاب باید در اولویت سیاست‌های آبی کشور قرار گیرد. با این کار، هم خللی در صنعت و کشاورزی ایجاد نمی‌شود و  هم اینکه آب شرب بیشتری برای مصرف شهری باقی می‌ماند. انتهای پیام
https://www.isna.ir/news/1404050905545/%D8%AA%D8%B1%D8%A7%D9%85%D9%BE-%D8%A8%D8%A7%DB%8C%D8%AF-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%B1%D8%A7-%D9%85%D8%AA%D9%88%D9%82%D9%81-%DA%A9%D9%86%D8%AF,ترامپ باید نتانیاهو را متوقف کند,۹ مرداد ۱۴۰۴ / ۱۵:۵۶,احمد نیک‌فرد در گفت‌وگو با ایسنا، با بیان این‌که «علت اصلی سکوت مجامع بین‌المللی در قبال بحران انسانی در غزه نظام سلطه به سردرمداری آمریکا و اسراییل است» افزود: حکومت و نظامی در دنیا وجود ندارد که وام‌دار صهونیست‌ها و آمریکایی‌ها نباشد و تنها کشوری که مردانه در برابر نظام سلطه ایستاده و از مردم مظلوم و بی‌پناه غزه و فلسطین حمایت می‌کند «ایران» است. حاکمان بقیه کشورها یا مزدوران منصوب قدرت‌های استکباری هستند و اجازه حمایت از مردم مظلوم غزه ندارند یا کشورهایی هستند که به دلیل درگیری‌های منطقه‌ای فرصت توجه به این مهم را ندارند. وی ادامه داد: در جهان امروز کمتر حاکم یا سیاستمداری وجود دارد که دنبال حق و دفاع از مظلوم باشد. تنها فکر حاکمان کشورهای اسلامی و غیر اسلامی راضی نگهداشتن ارباب است حتی به فکر راضی کردن مردم خودشان هم نیستند تا چه برسد به فکر مردم بی‌دفاع و تشنه غزه. آنان به این استدلال که باید هوای قلدرها را داشت، ضعیف‌ترین و کوچکترین واکنشی به جنایت اسراییل در غزه از خود نشان نمی‌دهند. وی انتشار اخبار گرسنگی و تشنگی مردم غزه را موثرترین و رساترین صدای مردم بی‌پناه غزه در دنیا دانست و گفت: گرسنگی و تشنگی مردم غزه چنان دل‌های مردم، رسانه‌ها و آزادگان جهان را آب کرده که توجه آنان، معطوف غزه و حمایت از امدادرسانی به این منطقه شده است؛ بنابراین این مردم کشورهای دنیا هستند که می‌توانند با فشار آوردن به دولت‌های خود موج جهانی درست کنند تا صدای مردم آمریکا هم بلند شود و رییس‌جمهور حمایت‌گر رژیم صهیونیستی از ترس بالا گرفتن نارضایتی‌های داخلی و بین‌المللی نتانیاهو را در غزه متوقف کند. نیک‌فرد افزود: اسراییل پیمانکار آمریکا و غرب برای خشکاندن ریشه مسلمانان در غزه است. قلدرهای جهان مردم و کشورهایی که روش آنان در اداره جهان را نفی می‌کنند، به هیچ وجه نمی‌پذیرند به همین دلیل است که از هر وسیله‌ای استفاده می‌کنند تا ایران که الگوی آزادگان جهان است را بزنند تا بتوانند صدای سایر مخالفان‌شان در سراسر جهان را خفه کنند. آنان در پی زهره‌چشم گرفتن از مردم و حاکمان کشورها برای سکوت در برابر ظلم و بی‌عدالتی و نسل‌کشی هستند. وی اظهار کرد: موقعیت ژئوپلتیکی و ظرفیت‌های ذخائر طبیعی ایران از یک سو و مذهبی و مقید بودن ایرانیان به مذهب تشیع از دیگر سو باعث دشمنی عمیق و دامنه‌دار صهیونیست‌ها و قلدرهای جهان با ایرانیان است. دنیا می‌داند که ایرانیان با هوش بالا و جغرافیای سیاسی و ژئوپلوتیکی‌شان اجازه نمی‌دهند که آنان با ظلم و ستم بر حکمرانی‌شان به جهان ادامه دهند.  85 سال قبل روزولت رییس‌جمهور وقت آمریکا خطاب به حکمران انگلیسی هوش ایرانی، مذهب تشیع و موقعیت ژئوپلوتیک ایران را سه عامل دانست که اگر جلوی آنها گرفته نشود موجب تسلط ایران بر جهان و نابودی قلدرها می‌شود. نماینده مردم اقلید در مجلس هفتم تاکید کرد: به بیان روشن‌تر دشمنی آمریکایی‌ها و صهیونیست‌ها با ایرانیان مکتبی است؛ بنابراین آنان معتقدند نباید اجازه داد مسلمانان بر یهودیان و مسیحیان مسلط شوند. حتی طیف تندروی یهودی‌ها و مسیحیان معتقدند نسل ایرانی، عرب و هند باید نابود شوند تا حکومت همچنان دست یهود و مسیحیت باقی بماند. انتهای پیام
https://www.isna.ir/news/1404051509440/%D8%B4%DA%A9%D8%B3%D8%AA-%D9%85%D8%AF%D9%84-%D9%87%D8%A7%DB%8C-%D9%82%D8%AF%DB%8C%D9%85%DB%8C-%D8%AA%D9%88%D8%B3%D8%B9%D9%87-%D8%B1%D9%88%D8%B3%D8%AA%D8%A7%D9%87%D8%A7-%D9%85%D8%B9%D8%B1%D9%81%DB%8C-%D8%A8%D8%B1%D9%86%D8%A7%D9%85%D9%87-%D8%AC%D8%AF%DB%8C%D8%AF-%D9%85%D8%B9%D8%A7%D9%88%D9%86%D8%AA-%D8%AA%D9%88%D8%B3%D8%B9%D9%87,شکست مدل‌های قدیمی توسعه روستاها/ معرفی برنامه جدید معاونت توسعه روستایی ریاست جمهوری,۱۵ مرداد ۱۴۰۴ / ۱۵:۴۱,به گزارش ایسنا، نشست مشترک با حضور عبدالکریم حسین‌زاده، معاون توسعه روستایی و مناطق محروم رئیس‌جمهور و اعضای کمیسیون برنامه و بودجه مجلس شورای اسلامی برگزار شد که در آن ضمن نقد تجربه‌های پیشین، رویکردهای نوین برای توسعه روستایی و مقابله با محرومیت بررسی شد. در ابتدای نشست، عبدالکریم حسین‌زاده معاون توسعه روستایی ریاست جمهوری با تأکید بر اهمیت تعامل دولت و مجلس، گفت: علی‌رغم صرف بودجه‌های سنگین در سال‌های گذشته، توسعه پایدار در روستاها محقق نشده و نیازمند بازنگری جدی در سیاست‌ها و شیوه‌های اجرا هستیم. وی با ارائه آماری هشداردهنده از کاهش جمعیت روستایی، مهاجرت معکوس و افت بهره‌وری در کشاورزی افزود: اگر با همان مدل‌های مدیریتی ۴۰ سال گذشته ادامه دهیم، ۴۰ سال آینده نیز دستاوردی نخواهیم داشت. وقت آن رسیده که در تفکر و رویکردها تحول ایجاد کنیم. وی  به برنامه های جدید معاونت توسعه روستایی برای استفاده هدفمند از بودجه های تخصیص شده به این معاونت اشاره کرد و گفت: دو محور اصلی این رویکرد جدید  افزایش بهره‌وری اقتصادی در روستاها و تغییر نگرش از توسعه صرف کالبدی به توانمندسازی چند بعدی روستاییان است که در چارچوب این برنامه، ۳۵ رسته تولیدی و ۱۹ منطقه جغرافیایی مشخص شده‌اند. همچنین، یک سامانه GIS برای رصد و ارزیابی شاخص‌های توسعه، پروژه‌ها و فعالیت‌ها راه‌اندازی شده است و احیای مراکز تولیدی راکد و نظارت بر پروژه‌های آموزشی، بهداشتی و ورزشی در مناطق روستایی نیز از جمله بخش‌های کلیدی این طرح اعلام شد. در ادامه نمایندگان مجلس نیز ضمن استقبال از رویکردهای نوین و تحولی، بر تقویت جایگاه این معاونت به عنوان نهاد مرکزی سیاست‌گذار توسعه روستایی تأکید کردند و خواسته هایی را نیز مطرح کردند که در صدر خواسته‌های آن‌ها، ضرورت تقویت جایگاه ساختاری، اختیارات و مأموریت‌های متمرکز معاونت توسعه روستایی قرار داشت. نمایندگان مجلس مهم‌ترین پیشنهادها و دغدغه‌های نمایندگان را تدوین یک تعریف نظری و عملی واحد از توسعه روستایی برای کلیه دستگاه‌های مسئول، پایان دادن به موازی‌کاری‌های نهادی و واگذاری مأموریت‌ها به محور متمرکز معاونت؛ تشکیل شوراهایی از جوانان و نخبگان روستایی برای مشارکت محلی در تصمیم‌گیری‌ها عنوان کردند. زنگنه: از حکم رئیس‌جمهور برای پاسخگو کردن دستگاه‌ها استفاده شود در ادامه محسن زنگنه، عضو کمیسیون برنامه و بودجه در این نشست با تأیید سخنان معاون رئیس‌جمهور، تأکید کرد: حکم ریاست‌جمهوری برای این معاونت، یک ظرفیت منحصربه‌فرد است و باید از آن برای پاسخگو کردن کلیه نهادها و دستگاه‌هایی که در حوزه روستا فعالیت دارند استفاده شود. وی با انتقاد از نهادهایی که بودجه‌های کلان دریافت می‌کنند اما پاسخگو نیستند، افزود: باید بودجه‌ها به صورت متمرکز و تحت نظارت این معاونت تخصیص یابد. در صورت آمادگی کامل این معاونت، مجلس می‌تواند از رئیس‌جمهور بخواهد که در لایحه بودجه سال آینده، اعتبارات توسعه روستایی را به صورت مستقیم و مشخص در اختیار آن قرار دهد. همچنین غلامرضا تاجگردون، رئیس کمیسیون برنامه و بودجه مجلس با قدردانی از نگاه تحولی معاونت، با بیان اینکه توسعه در روستاها از مسیر صحیح خود منحرف شده، هشدار داد: این وضعیت باعث آسیب به ساختار اجتماعی شهرها هم شده و پدیده حاشیه‌نشینی را تقویت کرده است و ما در کمیسیون آماده‌ایم از پروژه‌هایی که مبتنی بر تجربه‌های موفق داخلی یا خارجی‌اند، پشتیبانی کنیم و از  معاونت روستایی ریاست جمهوری می‌خواهیم در سال آینده با برنامه‌های عملیاتی شده در کمیسیون حاضر شوند. در ادامه رحمتی، معاون سازمان برنامه و بودجه کشور نیز با ارائه توضیحاتی درباره روندهای قانونی و تخصیص بودجه به طرح‌های توسعه روستایی، اعلام کرد که سازمان متبوعش آماده همکاری با معاونت توسعه روستایی است چراکه  هم‌راستایی و هماهنگی این دو نهاد برای تحقق اهداف جدید توسعه‌ای ضروری است. انتهای پیام
https://www.isna.ir/news/1404051308072/محسنی-ثانی-سفر-رئیس-جمهور-به-پاکستان-زمینه-ساز-جهشی-در-روابط,محسنی‌ثانی: سفر رئیس جمهور به پاکستان زمینه‌ساز جهشی در روابط امنیتی و اقتصادی است,۱۳ مرداد ۱۴۰۴ / ۱۴:۲۴,محمدرضا محسنی ثانی در گفت‌وگو با ایسنا با اشاره به سفر مسعود پزشکیان، رئیس‌جمهور به پاکستان،‌ گفت: سیاست جمهوری اسلامی ایران، تعامل با کشورهای همسایه به‌ویژه کشورهای اسلامی‌ است و سفر اخیر رئیس‌جمهور به پاکستان نیز در همین راستا انجام شد. پاکستان در جنگ ۱۲ روزه موضع خوب و قوی نسبت به حمله ناجوانمردانه و گستاخانه رژیم صهیونیستی اتخاذ کرد. وی افزود: استراتژی کلی نظام جمهوری اسلامی ایران تعاملات مثبت و سازنده با کشورهای همسایه و اسلامی است که در این راستا سفر رئیس‌جمهور به پاکستان انجام شد. این عضو کمیسیون امنیت ملی و سیاست خارجی مجلس با بیان اینکه در این سفر، چند محور کلیدی مورد توجه قرار گرفته است، گفت: یکی از موضوعات مهم امنیت مرزهاست. با توجه به استقرار گروهک‌های تروریستی در پاکستان که تاکنون تبعات منفی متعددی برای کشور ما داشته‌، انتظار می‌رود این موضوع به‌صورت جدی در مذاکرات مطرح شده و خروجی آن اتخاذ تصمیماتی باشد. محسنی‌ثانی بیان کرد: محور دوم، مسائل اقتصادی است؛ با توجه به وجود ظرفیت‌های گسترده به‌ویژه در حوزه کشاورزی و محصولات پایه، باید تراز تجاری میان دو کشور به سطح بالاتری برسد. امید می‌رود با برنامه‌ریزی دقیق و هدف‌گذاری مشترک، این سفر بتواند زمینه‌ساز سرفصل جدید و جهشی تازه در روابط اقتصادی و امنیتی میان دو کشور شود. انتهای پیام
https://www.isna.ir/news/1404051509438/%D8%A7%D8%AD%D9%85%D8%AF%DB%8C%D8%A7%D9%86-%D8%B1%D8%A6%DB%8C%D8%B3-%D9%82%D8%B1%D8%A7%D8%B1%DA%AF%D8%A7%D9%87-%D9%BE%DB%8C%D8%B4%D8%B1%D9%81%D8%AA-%D8%B7%D8%B1%D8%AD-%D9%87%D8%A7%DB%8C-%D9%85%D9%84%DB%8C-%D9%88-%D8%B1%D8%A7%D9%87%D8%A8%D8%B1%D8%AF%DB%8C-%DA%A9%D8%B4%D9%88%D8%B1-%D8%B4%D8%AF,احمدیان رئیس قرارگاه پیشرفت طرح‌های ملی و راهبردی کشور شد,۱۵ مرداد ۱۴۰۴ / ۱۵:۴۰,"به گزارش ایسنا، مسعود پزشکیان در حکمی ضمن انتصاب علی‌اکبر احمدیان به عنوان نماینده ویژه رئیس جمهور و رئیس قرارگاه پیشرفت طرح‌های ملی و راهبردی کشور تصریح کرد: ترکیب و یکپارچگی دو بال دولت و ملت، رفع موانع حضور و مشارکت مؤثر آحاد مردم و ایرانیان خارج از کشور و نیز سرمایه‌گذاران داخلی و خارجی و شکوفاسازی و به ثمر نشاندن ظرفیت‌های مردمی بالاخص جامعه نخبگانی کشور در دستیابی به اهداف کلان قرارگاه، از اهم انتظارات اینجانب است. متن حکم رئیس جمهور به شرح زیر است؛ جناب آقای علی‌اکبر احمدیان نظر به اهتمام ویژه دولت بر طرح‌های ملی و راهبردی کشور و با عنایت به شایستگی و تجریات ارزشمند جناب‌عالی در دبیرخانه شورای‌عالی امنیت ملی و راهبری نهاد مردمی پیشران، به موجب این حکم به عنوان ""نماینده ویژه رئیس جمهور و رئیس قرارگاه پیشرفت طرح‌های ملی و راهبردی کشور"" منصوب می‌شوید. امید است با اتکال به خداوند متعال و در راستای منویات مقام معظم رهبری مدظله‌العالی و تحقق سیاست‌های کلی نظام، نسبت به راهبری و به کارگیری دستگاه‌های حاکمیتی و قابلیت‌های ""نهاد مردمی پیشران"" در پیشبرد به‌هنگام و شایسته این طرح‌ها همت گمارید. ترکیب و یکپارچگی دو بال دولت و ملت، رفع موانع حضور و مشارکت مؤثر آحاد مردم و ایرانیان خارج از کشور و نیز سرمایه‌گذاران داخلی و خارجی و شکوفاسازی و به ثمر نشاندن ظرفیت‌های مردمی بالاخص جامعه نخبگانی کشور در دستیابی به اهداف کلان قرارگاه، از اهم انتظارات اینجانب است. بدیهی است کلیه دستگاه‌های توسعه‌ای مرتبط با موضوع موظف هستند حداکثر همکاری را با جناب‌عالی به عمل آورند. فهرست طرح‌های ملی و راهبردی به پیوست این حکم ابلاغ خواهد شد. توفیقات روزافزون آن‌جناب را در انجام شایسته وظایف محوله از درگاه خداوند سبحان خواستارم. مسعود پزشکیان رئیس جمهوری اسلامی ایران انتهای پیام"
https://www.isna.ir/news/1404051106173/%D8%B3%D8%B1%D9%84%D8%B4%DA%A9%D8%B1-%D9%85%D9%88%D8%B3%D9%88%DB%8C-%D8%A8%D8%B1%D9%86%D8%A7%D9%85%D9%87-%D8%A2%D9%85%D8%A7%D8%AF%DA%AF%DB%8C-%D9%86%DB%8C%D8%B1%D9%88%D9%87%D8%A7%DB%8C-%D9%85%D8%B3%D9%84%D8%AD-%D8%AF%D8%B1-%D8%B3%D9%87-%D8%A8%D8%A7%D8%B2%D9%87-%D8%B2%D9%85%D8%A7%D9%86%DB%8C-%D9%BE%DB%8C%D8%B4,سرلشکر موسوی: برنامه آمادگی نیروهای مسلح در سه‌ بازه زمانی پیش می‌رود,۱۱ مرداد ۱۴۰۴ / ۱۰:۲۳, به گزارش ایسنا، سرلشکر عبدالرحیم موسوی رئیس ستادکل نیروهای مسلح در نودوهفتمین نشست کمیته دائمی پدافند غیرعامل کشور بر ضرورت ارتقای آمادگی‌های مستمر در بخش کشوری به ویژه زیرساخت‌های خدمات رسان به مردم تاکید و اظهار کرد: ما امروز در نیروهای مسلح در سه بازه زمانی کوتاه‌مدت، میان‌مدت و بلندمدت برنامه‌های آمادگی متفاوتی را پیش می‌بریم و ارتقای آمادگی در بخش کشوری و مصون‌سازی زیرساخت‌ها نیز باید با همین رویکرد مورد توجه قرار گیرد. ارزیابی عملکرد دستگاه‌های اجرایی در حوزه پدافند غیرعامل به‌ویژه در روزهای جنگ تحمیلی رژیم صهیونیستی مهمترین دستور کار این جلسه بود. در این نشست اعضا با مرور نقاط قوت و ضعف و همچنین الگوی تهدید دشمن در جنگ گذشته، راهکارهای ارتقای پایداری خدمات در زیرساخت‌های اساسی کشور را بررسی کردند. در این جلسه دستورالعمل آموزش همگانی پدافند غیرعامل که تکالیف دستگاه‌های کشوری به‌ویژه در حوزه فرهنگی و آموزشی را مشخص می‌کند به تصویب کمیته دائمی رسید. همچنین دستورالعمل پدافند غیرعامل پناهگاه‌های شهری، اسکان موقت و اضطراری نیز به تصویب کمیته دائمی رسید. این دستورالعمل وظایف و تکالیف دستگاه‌های اجرایی برای ساخت و اداره پناهگاه‌ها و همچنین اسکان اضطراری را مشخص می‌کند. اعضا در این نشست خواستار رعایت اجرای ضوابط و دستورالعمل‌های ابلاغی کمیته دائمی از سوی دستگاه‌های اجرایی شدند. انتهای پیام
https://www.isna.ir/news/1404051509446/%D9%88%D8%B2%DB%8C%D8%B1-%D8%AF%D9%81%D8%A7%D8%B9-%D8%AD%D8%B6%D9%88%D8%B1-%D9%84%D8%A7%D8%B1%DB%8C%D8%AC%D8%A7%D9%86%DB%8C-%D8%AF%D8%B1-%D8%B4%D9%88%D8%B1%D8%A7%DB%8C-%D8%B9%D8%A7%D9%84%DB%8C-%D8%A7%D9%85%D9%86%DB%8C%D8%AA-%D9%85%D9%84%DB%8C-%D8%B1%D8%A7%D9%87-%DA%AF%D8%B4%D8%A7%D8%B3%D8%AA,وزیر دفاع: حضور لاریجانی در شورای‌عالی امنیت ملی، راه‌گشاست,۱۵ مرداد ۱۴۰۴ / ۱۵:۴۸,به گزارش ایسنا، امیر عزیز نصیرزاده در پیامی خطاب به علی لاریجانی نوشت: «برادر گرامی، جناب آقای دکتر علی لاریجانی با سلام و تحیت  انتصاب شایسته جنابعالی به سمت دبیر شورای عالی امنیت ملی، که بیانگر اعتماد نظام به سوابق درخشان، تعهد انقلابی و نگاه راهبردی حضرتعالی است، صمیمانه تبریک عرض می‌نمایم.  بی‌تردید در مقطع حساس کنونی، حضور سیاستمداری با تجربه و برخوردار از بینش عمیق در این جایگاه خطیر، نقش‌آفرین و راه‌گشا خواهد بود.  از درگاه خداوند متعال، توفیق روزافزون جنابعالی را در سایه‌ی رهبری حکیمانه مقام معظم رهبری (مدظله‌العالی) مسئلت دارم.»  انتهای پیام
https://www.isna.ir/news/1404051106340/%D9%86%D8%A8%D8%A7%DB%8C%D8%AF-%D8%AF%D8%B1-%D8%AA%D8%B9%D9%84%DB%8C%D9%82-%D9%88-%D8%A7%D8%A8%D9%87%D8%A7%D9%85-%D8%AC%D9%86%DA%AF-%D8%A8%D9%85%D8%A7%D9%86%DB%8C%D9%85-%D8%A7%D8%B3%D8%B1%D8%A7%D8%A6%DB%8C%D9%84-%D8%AF%D8%B1-%D9%87%DB%8C%DA%86-%D8%AC%D9%86%DA%AF%DB%8C-%DA%86%D9%86%DB%8C%D9%86-%D8%AE%D8%B3%D8%A7%D8%B1%D8%AA%DB%8C,نباید در تعلیق و ابهام جنگ بمانیم/اسرائیل در هیچ جنگی چنین خسارتی ندیده بود/هدف راهبردی اسرائیل، تجزیه ایران است نه تغییر رژیم,۱۱ مرداد ۱۴۰۴ / ۱۲:۱۳,تهاجم اخیر رژیم صهیونیستی علیه ایران، آن هم با حمایت صریح و همه‌جانبه آمریکا، بیش از آن‌که یک درگیری متعارف نظامی باشد، نمود بارز جنگ ترکیبی هوشمند علیه جمهوری اسلامی ایران است. هدف اصلی این جنگ، نه صرفاً ضربه‌زدن نظامی، بلکه تضعیف امنیت ملی، انسجام اجتماعی، و جایگاه راهبردی ایران در معادلات منطقه‌ای و جهانی است. در این میان، ملت ایران با تبعیت از رهنمودهای رهبر معظم انقلاب، دوشادوش نیروهای مسلح، پاسخ کوبنده‌ای به این تجاوز دادند و بار دیگر نشان دادند که دشمن در برابر اراده ملت و اقتدار جمهوری اسلامی راهی جز عقب‌نشینی ندارد. با وجود این پیروزی، اهمیت «جهاد تبیین» بیش از همیشه احساس می‌شود؛ چراکه شناخت ابعاد این جنگ و افشای سیاست‌های پنهان دشمن، نقشی کلیدی در حفظ هوشیاری جامعه و انسجام ملی ایفا می‌کند. بر همین اساس، خبرگزاری دانشجویان ایران (ایسنا) در قالب ویژه‌برنامه‌ «برای وطن»، میزبان گفت‌وگوهایی تحلیلی با چهره‌های مؤثر سیاسی، امنیتی و اجتماعی کشور از جمله فواد ایزدی ، جواد امام ، گقارد منصوریان ، جواد منصوری ،  حسام الدین آشنا ، ابراهیم متقی ، محمد قادری ، سید رسول موسوی ، علاءالدین بروجردی ، رامین مهمان‌پرست ،  هادی خانیکی ،  ماشاالله شمس‌الواعظین ، علی نصری ، محسن برهانی ، سارا فلاحی ، صادق زیباکلام، سید عباس موسوی، وحیده کریمی، تقی آزاد ارمکی و  ... شده است. در این قسمت، با محسن آرمین فعال سیاسی اصلاح‌طلب، به گفت‌وگو نشستیم تا روایت او از «۱۲ روز استقامت» را بشنویم؛ و تحلیلی تاریخی از جایگاه ایران، هدف‌گذاری دشمنان، و آینده محور مقاومت دریافت کنیم. مشروح این گفت‌وگو را در ادامه بخوانید.  آرمین در ابتدای این گفت‌وگو، در پاسخ به پرسشی درباره علت غیبتش از فضای رسانه‌ای در سال‌های اخیر و فعالیت‌هایی که در این مدت دنبال کرده است، گفت: در حال حاضر مسئولیت خاصی ندارم؛ عضو هیئت علمی بازنشسته‌ام و بیشتر وقتم صرف تحقیق و مطالعه در حوزه تخصصی‌ام می‌شود. در کنار آن، فعالیت‌های سیاسی را نیز پیگیری می‌کنم. حوزه مطالعاتی و تخصص دانشگاهی‌ام تفسیر و علوم قرآنی است و تمرکز اصلی‌ام بر همین زمینه است. ارتباطم با دوستان سابق سازمان مجاهدین انقلاب اسلامی همچنان برقرار است. پس از انحلال این سازمان در سال ۱۳۸۸، برخی از اعضا تشکل‌های جدیدی را پایه‌گذاری کردند که همکاری‌هایی نیز با آن‌ها دارم. ضرورت تحلیل راهبردی جنگ اخیر وی در ادامه این گفت‌وگو با ارائه تحلیلی از جنگ تحمیلی ۱۲روزه، بر لزوم نگاهی کلان و راهبردی به این رخداد تأکید کرد و گفت: این جنگ باید در چارچوبی تحلیلی و استراتژیک مورد ارزیابی قرار گیرد؛ یعنی لازم است اهدافی که اسرائیل از این جنگ دنبال می‌کرد، به‌دقت بررسی شود. در غیر این‌صورت، هم در تحلیل دچار خطا خواهیم شد و هم تدابیری که بر مبنای این تحلیل اتخاذ می‌شود، نادرست خواهد بود. آرمین با اشاره به شیوه و رفتار سیاسی و نظامی رژیم صهیونیستی افزود: اسرائیل از زمان پیدایش تاکنون یک مرحله را پشت سر گذاشته و اکنون وارد مرحله‌ای جدید شده است. جنگ‌های شش‌روزه یا جنگ رمضان، جنگ‌هایی از نوع اسرائیلی هستند؛ جنگ‌هایی که برای حفظ موجودیت این رژیم انجام می‌شود. جنگ ۱۲روزه اخیر نیز در همین چارچوب قابل فهم است؛ رژیمی که همچنان برای بقا می‌جنگد و نگران آینده‌ خود است. از جنگ بقا تا راهبرد سلطه‌طلبی این فعال سیاسی اصلاح‌طلب یادآور شد: اما در دوره جدید، به‌ویژه از زمانی که طرح خاورمیانه جدید و پیمان ابراهیم مطرح شد، اسرائیل به‌تدریج وارد مرحله‌ای تازه شده است؛ مرحله‌ای که در آن، دیگر صرفاً نگران بقای خود نیست، بلکه به‌دنبال تبدیل شدن به قدرت بلامنازع منطقه است. ۷ اکتبر؛ مقطع اجرایی‌شدن یک راهبرد وی ادامه داد: شاید نتوان نقطه‌ آغاز دقیقی برای این تغییر راهبرد مشخص کرد، اما می‌توان گفت از زمان طرح خاورمیانه جدید، این تحول آغاز شده و پس از واقعه ۷ اکتبر، به‌طور مشخص وارد فاز عملیاتی شده است. نه به این معنا که ۷ اکتبر علت این تغییر بوده، بلکه به‌عنوان یک مقطع تاریخی مهم. ممکن است اسرائیل از این واقعه استفاده راهبردی کرده باشد، یا شرایط را برای اجرای این راهبرد مناسب دیده باشد. به‌هرحال، پس از ۷ اکتبر، این رویکرد به‌صورت علنی و اجرایی دنبال شده است. آرمین با اشاره به تضعیف و رفع بخشی از تهدیدات موجود علیه اسرائیل طی سال‌های اخیر اظهار کرد: بسیاری از بازیگران میدانی که زمانی تهدیدی برای موجودیت اسرائیل به‌حساب می‌آمدند، به‌نوعی از صحنه خارج شده‌اند؛ از لیبی گرفته تا عراق، و همچنین کشورهایی که زمانی به‌عنوان اعضای جبهه پایداری - گروهی متشکل از کشورهای سوریه، لیبی، الجزایر و سازمان آزادی بخش فلسطین - شناخته می‌شدند، تقریباً همگی کنار رفته‌اند. ایران؛ تنها مانع راهبردی باقی‌مانده وی افزود: در چنین شرایطی، اسرائیل اکنون زمینه را برای تبدیل شدن به قدرت بلامنازع منطقه کاملاً فراهم می‌بیند و با پشتیبانی اروپا، و به‌ویژه ایالات متحده آمریکا، در مسیر تحقق این هدف گام برمی‌دارد. این فعال سیاسی اصلاح‌طلب خاطرنشان کرد: با رویداد ۷ اکتبر، وضعیت سوریه نیز برای اسرائیل شفاف و تثبیت‌شده تلقی شد و می‌توان گفت اکنون تهدید مؤثری در محیط پیرامونی و جغرافیایی این رژیم وجود ندارد. حزب‌الله و حماس نیز طی این دوره ضربات سنگینی متحمل شدند. آرمین تأکید کرد: در این شرایط، تنها کشور منطقه که به‌صورت راهبردی همچنان به‌عنوان رقیب جدی اسرائیل باقی مانده و مانعی در برابر راهبرد تبدیل آن به قدرت مسلط منطقه‌ای به شمار می‌رود، جمهوری اسلامی ایران است. نماینده مردم تهران در مجلس ششم تأکید کرد: ایران نه صرفاً به این دلیل که رژیم صهیونیستی را به رسمیت نمی‌شناسد و نه فقط به‌خاطر آن‌که جمهوری اسلامی است، بلکه به‌عنوان یک کشور با ویژگی‌های منحصر به‌فرد منطقه‌ای، به‌طور راهبردی مانع تحقق پروژه سلطه‌طلبانه اسرائیل در منطقه محسوب می‌شود. ظرفیت‌های ساختاری ایران، فراتر از نظام سیاسی وی ادامه داد: ایران به‌دلیل موقعیت ژئوپلیتیکی و جغرافیایی ممتاز، نیروی انسانی گسترده، سابقه تمدنی و نفوذ فرهنگی در منطقه، از ظرفیت‌هایی برخوردار است که حتی صرف‌نظر از نوع نظام سیاسی حاکم، می‌تواند به یک قدرت منطقه‌ای تأثیرگذار تبدیل شود. این واقعیت، برای اسرائیل غیرقابل پذیرش است؛ چراکه در تقابل مستقیم با راهبرد سلطه‌جویانه‌اش در منطقه قرار دارد. تجزیه ایران؛ راهبرد نهایی اسرائیل این فعال سیاسی اصلاح‌طلب با تأکید بر این‌که «نمی‌گویم هدف مستقیم اسرائیل در جنگ اخیر تجزیه ایران بود»، اظهار کرد: اما شواهد و قرائن کافی وجود دارد که نشان می‌دهد آن‌چه اسرائیل در افق راهبردی خود دنبال می‌کند، نهایتاً تجزیه ایران است. این کشور، با ظرفیت‌ها و توانمندی‌هایی که دارد، تنها در صورت تجزیه می‌تواند از نگاه اسرائیل، تهدیدی اساسی نباشد. هسته‌ای؛ فقط بهانه‌ای برای مسیر مرحله‌ای فشار وی ادامه داد: بحث‌هایی که درباره فعالیت‌های هسته‌ای ایران مطرح می‌شود، بهانه‌ای بیش نیست. در واقع، اسرائیل در مواجهه با ایران، سه هدف مرحله‌ای را دنبال می‌کند: در مرحله اول، تمرکز بر پرونده هسته‌ای و ادعای خطر دستیابی ایران به سلاح هسته‌ای است؛ در مرحله دوم، رژیم چنج و در مرحله نهایی، تجزیه کشور؛ شخصاً معتقدم هدف نهایی اسرائیل، تجزیه ایران است. چون دو هدف اول یا اساساً قابل تحقق نیستند، یا حتی در صورت اقدام، نتیجه عملی نخواهند داشت. افسانه‌سازی درباره بمب؛ روایت تکراری اسرائیل آرمین تصریح کرد: در موضوع انرژی هسته‌ای، واقعیت این است که تمام سازمان‌های اطلاعاتی بین‌المللی، از نهادهای رسمی مانند آژانس بین‌المللی انرژی اتمی گرفته تا سازمان‌های اطلاعاتی آمریکا و دیگر کشورها، به‌صراحت اعلام کرده‌اند که ایران، دست‌کم از سال ۲۰۰۳ به‌دنبال ساخت بمب هسته‌ای نبوده است. با این حال، اسرائیل در تمام این سال‌ها به‌طور مداوم ادعا کرده که ایران تنها شش ماه یا یک سال با دستیابی به بمب فاصله دارد. فرض محال: اگر ایران بمب داشت... وی ادامه داد: حتی اگر فرض کنیم که ایران واقعاً به‌دنبال بمب هسته‌ای باشد و به آن دسترسی پیدا کند، باید این پرسش را مطرح کنیم که آیا ایرانِ هسته‌ای واقعاً برای اسرائیل تهدید امنیتی محسوب می‌شود؟ به‌نظر من، پاسخ منفی است. دلیلش هم روشن است؛ حتی در صورت دستیابی ایران به بمب، اسرائیل جایی نیست که ایران به آن حمله کند.» آرمین توضیح داد: اسرائیل یک ابعاد میکروسکوپی دارد که در کنار جمعیت قابل‌توجهی از فلسطینی‌ها و گروه‌های مشابه قرار گرفته. هرگونه حمله اتمی—حتی در فرض محال—علیه اسرائیل، نه‌فقط ساختار دولت صهیونیستی، بلکه همین جمعیت‌های مظلوم و غیرنظامی را نیز از بین خواهد برد. بنابراین، اساساً این ادعا که ایران می‌خواهد بمب بسازد تا آن را علیه اسرائیل به‌کار گیرد، با واقعیت‌های سیاسی و انسانی منطقه سازگار نیست. اسرائیل دنبال این است ایران به فروپاشی برسد وی یادآور شد: اهداف اسرائیل در حمله اخیر به ایران، فراتر از صرفاً تاسیسات هسته‌ای بود. حتی مواضعی که به‌طور رسمی اعلام می‌کردند نیز محدود به برنامه هسته‌ای ایران نبود. هدف قرار دادن مراکز کنترل اجتماعی و نهادهایی که وظیفه حفظ نظم و امنیت عمومی را بر عهده دارند—از نیروهای انتظامی گرفته تا سایر ارکان—نشان می‌دهد که اسرائیل در پی مختل‌سازی ساختارهای داخلی ایران و در نهایت، فروپاشی آن بوده است. باز کردن حساب ویژه بر روی اعتراضات داخلی آرمین با اشاره به تلاش اسرائیل برای بهره‌برداری از نارضایتی‌های داخلی ادامه داد: اسرائیل به‌وضوح بر وقوع اعتراضات خیابانی در ایران حساب باز کرده بود و حتی در رسانه‌ها، مردم را به حضور در خیابان‌ها دعوت می‌کرد. به‌نوعی، راهبرد روانی و تبلیغاتی جنگ نیز به‌گونه‌ای طراحی شده بود که زمینه‌ساز شورش‌های داخلی باشد. چرا «رژیم‌چنج» واقع‌بینانه نیست؟ وی افزود: با این‌ حال، هدف اصلی اسرائیل تغییر رژیم در ایران نیست؛ زیرا شواهد کافی نشان می‌دهد چنین تغییری در شرایط فعلی ممکن نیست. نه آلترناتیو قدرتمند و منسجمی وجود دارد که بتواند جایگزین نظام فعلی شود، و نه بستر اجتماعی لازم برای این تغییر مهیاست. اروپا و آمریکا، هم‌نظر نیستند آرمین در ادامه توضیح داد: دقیقاً به همین دلایل، اروپا و آمریکا نیز با راهبرد رژیم‌چنج همراهی نمی‌کنند. آن‌ها نگرانند که در صورت فروپاشی نظام سیاسی ایران، کشور به کانونی از هرج و مرج و بی‌ثباتی تبدیل شود؛ رخدادی که نه به نفع منافع آمریکا و اروپا در منطقه است، نه به سود سرمایه‌گذاری‌های کلانی که طی سال‌ها در منطقه انجام داده‌اند. راهبرد اسرائیل؛ تجزیه ایران وی در جمع‌بندی این بخش گفت: برخلاف اروپا و آمریکا، اسرائیل به‌صورت راهبردی به‌دنبال فروپاشی و تجزیه ایران است. البته در جنگ اخیر، به دلیل محدودیت‌های عینی، امکان تحقق این هدف فراهم نبود، اما جهت‌گیری کلی و راهبرد اسرائیل همچنان بر این محور استوار است. ایران؛ لقمه گلوگیر برای اسرائیل این فعال سیاسی اصلاح‌طلب با ارزیابی عملکرد ایران در پاسخ به تجاوز نظامی اسرائیل در جنگ ۱۲روزه گفت: تقریباً همه متفق‌القول هستند که رژیم صهیونیستی در این جنگ، روی شکاف دولت–ملت در ایران حساب ویژه‌ای باز کرده بود. محاسبه غلط تل‌آویو از ساختار داخلی ایران وی ادامه داد: تصور صهیونیست‌ها این بود که با یک حمله ناگهانی و زدن ضربه‌ای اولیه به سران نظامی – و در صورت امکان، سران سیاسی دولت و حاکمیت – می‌توانند موجی از ناامنی و هرج‌ومرج در جامعه ایران ایجاد کنند. اما نتیجه این جنگ نشان داد که ایران لقمه‌ای بسیار گلوگیر است و به این سادگی‌ها دچار بحران نمی‌شود. پاسخ قاطع ایران ظرف کمتر از ۲۴ ساعت این فعال سیاسی تصریح کرد: اگرچه در روز اول جنگ، ضربات سنگینی به ایران وارد شد و برخی فرماندهان اصلی شهید شدند، اما جمهوری اسلامی ایران خیلی سریع توانست خود را بازیابی کند و ظرف کمتر از ۲۴ ساعت، پاسخ‌های محکمی به اسرائیل بدهد. این مسئله نشان می‌دهد که ثبات داخلی ایران فراتر از آن چیزی است که دشمن تصور می‌کرد. اسرائیل در هیچ جنگی چنین خسارتی ندیده بود محسن آرمین در بخشی از گفت‌وگوی خود با اشاره به ابعاد پنهان جنگ اخیر گفت: «البته ما در این جنگ لطمه‌های زیادی دیدیم و این موضوع روشن است و کسی آن را انکار نمی‌کند، اما آن‌چه تقریباً مغفول مانده یا به دلیل سانسور رسانه‌ای کمتر به آن پرداخته می‌شود، خساراتی است که اسرائیل از حملات موشکی ایران متحمل شد. وی ادامه داد: در هیچ‌یک از جنگ‌های پیشین اسرائیل در منطقه، این رژیم چنین سطحی از تخریب و تلفات را تجربه نکرده بود. حتی در جنگ شش‌روزه یا جنگ رمضان نیز، خساراتی به این وسعت و عمق به اسرائیل وارد نشده بود. خطای محاسباتی تل‌آویو و قدرت موشکی ایران آرمین با تأکید بر نقش مؤثر وحدت ملی و انسجام اجتماعی در ایران افزود: رژیم صهیونیستی خیلی زود متوجه شد که با یک خطای محاسباتی مواجه شده است. افزون بر این، قدرت نظامی جمهوری اسلامی ایران ـ به‌ویژه توانمندی موشکی ـ در رسیدن به پایان جنگ، نقشی تعیین‌کننده ایفا کرد. تأثر از شهادت سرداران باقری و رشید وی در پاسخ به پرسشی درباره این‌که خبر شهادت کدام‌یک از فرماندهان بیش از دیگران او را تحت تأثیر قرار داد، گفت: به‌عنوان یک ایرانی، هر خسارتی که در این زمینه به کشور وارد می‌شود و هر سرباز یا سرداری که به شهادت می‌رسد، مایه تأسف و تأثر است. اما در میان این شهدا، سردار باقری ویژگی‌ها و مشخصه‌هایی داشت که او را متمایز می‌کرد و به همین دلیل، فقدان ایشان را یک خسارت بزرگ می‌دانم. وی ادامه داد: سردار باقری نه‌تنها تمام ویژگی‌های یک فرمانده نظامی را داشت، بلکه از بینش و تفکر عمیقی نسبت به مسائل کشور نیز برخوردار بود و شرایط را به‌خوبی درک می‌کرد. همچنین شهادت سردار رشید، از نظر شخصی برای من بسیار تأثرانگیز بود. تحقق جنگ وابسته به خواست دشمن نیست این فعال سیاسی اصلاح‌طلب در پاسخ به پرسشی درباره احتمال حمله مجدد اسرائیل، تصریح کرد: بستگی به عملکرد ما دارد؛ آنچه اسرائیل یا دشمن می‌خواهد یک چیز است و کاری که می‌تواند انجام دهد، چیز دیگری است. دشمن در تحقق خواسته‌های خود فعال مایشاء نیست و عملکرد ما می‌تواند در این مسیر نقش‌آفرین باشد. شاید بتوان گفت اصلی‌ترین نقش بستگی به انتخاب و کنش ما دارد. نحوه تحلیل شرایط منطقه‌ای، تعیین‌کننده است وی در ادامه تأکید کرد: اینکه ما چه تحلیلی از شرایط منطقه، موازنه قوا و جایگاه ایران در جهان داریم و چگونه باید بر اساس آن عمل کنیم، اهمیت دارد. به عبارت دیگر، آیا صرف اینکه اسرائیل به دنبال تجزیه ایران است، برای وقوع جنگ کافی است؟ به‌نظر من پاسخ منفی است. ما می‌توانستیم با اتخاذ سیاست‌ها و تدابیری متفاوت، مانع از رسیدن شرایط به وضعیت فعلی شویم. لزوم بازنگری در سیاست‌های داخلی و خارجی آرمین یادآور شد: ما در راهبردهای منطقه‌ای خود، ارزیابی دقیقی از میزان توان ملی برای به‌هم زدن توازن موجود در منطقه نداشتیم. بنابراین این راهبردهای منطقه‌ای و همین‌طور سیاست‌های جهانی‌ ما در عرصه سیاست خارجی و دیپلماسی، ایران را به این نقطه رساند. وضعیت تعلیق و ابهام وی با اشاره به شرایط پس از پایان درگیری‌ها تصریح کرد: اکنون نیز اگر بخواهیم این جنگ ادامه پیدا نکند یا اسرائیل ـ که آمریکا و هم‌پیمانانش پشت سر آن ایستاده‌اند ـ به اهداف خود نرسد، طبیعتاً باید در سیاست‌های خودمان، هم در داخل و هم در عرصه خارجی و دیپلماسی، تجدیدنظر کنیم. آرمین ادامه داد: بعد از جنگ، ایران در وضعیتی معلق به‌سر می‌برد؛ یعنی آتش‌بس اعلام شده اما فضای جنگ همچنان پابرجاست و احتمال ازسرگیری آن مطرح است. این وضعیت برای کشور مناسب نیست؛ زیرا به حاکم شدن نوعی تعلیق و ابهام می‌انجامد و همه فعالیت‌ها را تحت‌تأثیر چنین احتمالی متوقف می‌کند.  لزوم ارزیابی ضعف‌ها و تقویت نقاط قوت نماینده مردم تهران در مجلس ششم با اشاره به پیامدهای شرایط کنونی گفت: در چنین وضعیتی، بخش خصوصی و سایر حوزه‌های اقتصادی با عدم قطعیت روبه‌رو هستند و مدیران قادر به برنامه‌ریزی بلندمدت نیستند. از این‌رو، نخستین اقدامی که ایران باید انجام دهد، ارائه ابتکاراتی برای خروج از وضعیت تعلیق است. وی افزود: ارزیابی شخصی من این است که نظام سیاسی ایران هنوز به تصمیم روشنی نرسیده است. به‌عنوان مثال، یک روز اعلام می‌شود که مذاکره با آمریکا در دستور کار قرار دارد و روز دیگر، آن را رد می‌کنند؛ گاهی نیز از آمادگی برای گفت‌وگو با اروپا سخن گفته می‌شود، اما در مقطع دیگری شروط طرف اروپایی را غیرقابل پذیرش می‌دانند. این نوسان در مواضع، نوعی سردرگمی یا بی‌تصمیمی را در فضای سیاسی کشور ایجاد کرده است که باید هرچه سریع‌تر برطرف شود. آرمین تأکید کرد: یکی از اقداماتی که حاکمیت باید در این شرایط انجام دهد، ارزیابی دقیق از نقاط ضعف و قوت در این جنگ است؛ به‌طوری‌که نقاط قوت تقویت و نقاط ضعف اصلاح یا حذف شوند. ضرورت تمرکز نظام بر رفع شکاف دولت و ملت وی افزود: باید علل و عوامل بروز این جنگ را ارزیابی کنیم. اگر واقعاً همه متفق‌القول هستیم که یکی از انگیزه‌های اسرائیل در این جنگ، حساب‌کردن روی شکاف بین دولت و ملت بوده، این نتیجه‌گیری کاملاً منطقی و روشن است که باید تمام توجه و تمرکز نظام در سیاست داخلی معطوف به رفع این شکاف باشد. دو رویکرد متضاد در مواجهه با نارضایتی‌ها آرمین ادامه داد: در کشور دو رویکرد کاملاً متفاوت وجود دارد. یک رویکرد اقتدارگرایانه است که می‌گوید ؛ بله، همه متفق‌القول هستند که اسرائیل روی این نارضایتی‌ها حساب باز کرده، اما این وظیفه معترضان و منتقدان است که در نوع رفتار و موضع‌گیری خود تجدیدنظر کنند و اجازه ندهند اسرائیل به کشور طمع کند. وگرنه سیاست‌ها، راهبردها و تصمیمات ما همه درست بوده اما عده‌ای اعتراض می‌کنند و منتقدند و باعث شدند دشمن چنین حسابی باز کند. فرصتی مغتنم برای ترمیم شکاف‌های اجتماعی این فعال سیاسی اصلاح‌طلب یادآور شد: یک رویکرد اصلاح‌طلبانه معتقد است که حاکمیت موظف است سیاست‌های خود را بازبینی و شکاف‌های موجود در جامعه را ترمیم کند. فرصتی که این جنگ برای جمهوری اسلامی به وجود آورده، فرصتی بسیار مغتنم است. وی افزود:حسی از همبستگی و میهن‌دوستی که از عمیق‌ترین لایه‌های جامعه بسیار سریع سربرآورد، اتحاد و انسجام ملی قابل توجهی ایجاد کرد. این وضعیت باید تقویت شود، حاکمیت باید در قبال این فرصت مغتنم که البته پایدار هم نیست و می‌تواند خیلی زودگذر باشد، به دنبال پایدار شدن این شرایط باشد. آرمین تأکید کرد:حاکمیت در قبال این فرصت استثنایی مسئولیت‌های بسیار سنگینی دارد و باید تلاش کند این شرایط را پایدار سازد. نیاز به شیفت راهبردی در سیاست خارجی وی در ادامه گفت: اگر در سیاست خارجی تجدیدنظر کنیم ــ با توجه به این‌که اسرائیل در راهبرد جدید خود به دنبال تبدیل شدن به قدرت بلامنازع منطقه است ــ ایران نیز نیازمند یک تغییر راهبردی است. فعالیت هسته‌ای ایران بهانه است آرمین در پاسخ به این پرسش که علت حمله اسرائیل به ایران در میانه مذاکرات چه بود؟ اظهار کرد: یکی از شواهد مهم این است که مسئله اسرائیل صرفاً فعالیت هسته‌ای ایران نبوده، چراکه حمله دقیقاً زمانی رخ داد که ایران در حال مذاکره با آمریکا بود. حتی تلاش نکرد که ظاهرسازی کند و پس از شکست مذاکرات حمله کند تا دست‌کم بهانه‌ای داشته باشد. ضرورت مذاکرات جامع و راهبرد توسعه همه‌جانبه وی افزود: موضوع ما فراتر از انرژی هسته‌ای است و باید به سمت مذاکرات جامع برای حل همه‌جانبه مشکلات با اروپا و آمریکا حرکت کنیم. مذاکرات فعلی محدود به انرژی هسته‌ای است، در حالی که ایران اگر بخواهد راهبرد توسعه همه‌جانبه را جایگزین پیش ببرد، باید اقتضائات آن را بپذیرد. آرمین تصریح کرد: این راهبرد توسعه‌ای لوازمی دارد؛ از جمله برقرار کردن روابط متوازن با همه کشورها و قدرت‌های جهان و پرهیز از ورود به منازعات بحرانی بین قدرت‌ها. در واقع، اتخاذ سیاست بی‌طرفی فعال نسبت به منازعات بین‌المللی باید مورد توجه قرار گیرد. ضرورت روابط متوازن با قدرت‌های جهانی وی تصریح کرد: در این رویکرد جدید، دیگر نمی‌توانیم صرفاً در کنار مثلاً روسیه قرار بگیریم و در مقابل اروپا بایستیم، یا بگوییم هدف‌مان سخت‌کردن زمستان اروپا است. بلکه باید هم‌زمان با روسیه، چین و اروپا روابط متوازنی بر اساس منافع و مصالح ملی برقرار کنیم. تغییر پارادایم و راهبرد؛ ضرورتی انکارناپذیر آرمین افزود: این یک تغییر پارادایم و راهبردی است که تاکنون اتخاذ نشده است. حتی در مذاکرات قبلی نیز چنین تصمیمی مطرح نبود. اگرچه فشارها و محدودیت‌هایی ایران را به سمت مذاکره کشاند، هدف اولیه‌مان این بود که اروپایی‌ها و آمریکایی‌ها مطمئن شوند ایران به دنبال بمب هسته‌ای نیست. وی ادامه داد: اما طرف مقابل درخواست‌هایی فراتر از این داشت و اکنون اینجا نقطه‌ای است که باید تصمیم بگیریم که آیا مایل به پذیرش این خواسته‌ها هستیم یا خیر. مذاکرات بدون تضمین؛ واقعیتی که نباید فراموش شود این فعال سیاسی اصلاح‌طلب در پاسخ به پرسشی درباره امکان اعتماد به روند مذاکرات گفت: در جهان امروز، کدام مذاکرات و معاهداتی وجود دارد که بر پایه تضمین‌های قطعی باشد؟ حتی در همکاری‌های ما با روسیه یا چین هم چنین تضمین‌هایی نیست. وی ادامه داد: در جریان این جنگ، مشخص شد که حتی روسیه که خود را شریک راهبردی ایران می‌داند، حاضر به کمک نیست؛ سخنگوی دولت روسیه اعلام کرد به دلیل وجود چند میلیون یهودی روس‌تبار در اسرائیل نمی‌توانند ایران را حمایت کنند. به نظر من این بهانه واقعی نیست، چون چینی‌ها که یهودی روس‌تبار ندارند، باز هم حاضر به کمک نشدند. آرمین تأکید کرد: بنابراین اگر در دیپلماسی و مذاکرات دنبال تضمین‌های قطعی باشید، باید بدانید که چنین چیزی اساساً وجود ندارد. قدرت ملی؛ ضامن پایبندی طرف مقابل وی گفت: آنچه می‌تواند طرف مقابل را وادار به پایبندی به توافقات کند، قدرت و توان ملی است؛ نه وعده‌های ناپایدار و تضمین‌های توخالی. فرصت‌های از دست رفته در مذاکرات آرمین یادآور شد: ما شرایط بهتری برای شروع مذاکرات داشتیم و برگ‌های برنده بیشتری در اختیار داشتیم تا بتوانیم طرف مقابل را قانع کنیم حقوق ما را به‌رسمیت بشناسد، اما این فرصت‌ها به‌روشنی از دست رفت. تقویت توان ملی؛ کلید موفقیت در مذاکره وی ادامه داد: حال با توجه به واقعیات امروز، باید وارد مذاکرات شویم و همزمان توان ملی را تقویت کنیم. افزایش پشتوانه اجتماعی یکی از برگ‌های برنده ایران در هر مذاکره و عامل تضمین پایبندی طرف مقابل است. وابستگی متقابل؛ راهبردی برای حفظ منافع آرمین افزود: اگر بتوانیم روابط خود را با دنیا و کشورهای منطقه به گونه‌ای تنظیم کنیم که وابستگی متقابل شکل بگیرد، مقابله با ایران کار ساده‌ای نخواهد بود. ایران تنهاست؛ ملت تنها متحد استراتژیک وی با اشاره به تنهایی استراتژیک ایران گفت: این جنگ نشان داد که ایران در سطح جهان تنهاست و حتی متحد استراتژیک واقعی ندارد. تنها متحد ایران، همین ملت است. سؤال این است که آیا می‌توانیم در شرایط سخت، همراهی نسبی برخی کشورها را کسب کنیم و روابط متعادلی با جهان برقرار کنیم؟ به نظرم می‌توانیم، اما تاکنون این کار را نکرده‌ایم و با اروپا، آمریکا و بسیاری کشورها مشکلاتی داریم. واقعیت روابط قدرت؛ اصول اخلاقی حاکم نیست وی با تأکید بر این‌که «منطق حاکم بر روابط قدرت، اصول اخلاقی نیست»، گفت: اسرائیل وقتی می‌بیند سوریه ضعیف شده و در مشکلات کنونی گرفتار است، تمام توان نظامی و تسلیحاتی این کشور را بمباران می‌کند. حتی به پیشروی در خاک سوریه بسنده نمی‌کند و بخشی از خاک را به‌عنوان منطقه حائل امنیتی تصرف می‌کند. رژیمی یاغی و وحشی با رفتار تجاوزکارانه آرمین ادامه داد: اگر دروزیان در سویدا حرکتی انجام دهند یا تنش‌های داخلی رخ دهد، اسرائیل ستاد مرکزی وزارت دفاع سوریه را هدف قرار می‌دهد. این رژیم یاغی و وحشی چنین رفتاری دارد. آیا راه‌حلی فراتر از تقابل نیل تا فرات وجود دارد؟ وی تصریح کرد:اما اگر ما تصور کنیم که همه‌چیز به این شکل است و راهبرد اسرائیل نگاه «نیل تا فرات» است و نهایتاً باید با ایران برخورد کند، این یعنی ما از پیش تسلیم شده‌ایم و هیچ‌کاری نمی‌شود کرد. ضرورت بازاندیشی در راهبرد ملی این فعال سیاسی اصلاح‌طلب تصریح کرد:اگر قرار است نتیجه این نگاه، تأخیری در مواجهه نهایی باشد، چرا همین امروز به آن نرسیم و کار را تمام کنیم؟ اما این نتیجه‌گیری درست نیست. وی افزود: باید بیندیشیم آیا راه‌های دیگری برای حفظ منافع ملی‌مان وجود دارد؟ به نظر من این راه‌ها هست و می‌توانیم به گونه‌ای عمل کنیم که دشمن در نیات و اهداف سویی که نسبت به ایران دارد، موفق نشود. هشدار درباره طمع‌ورزی همسایگان آرمین با اشاره به کشورهای همسایه گفت: چرا فقط اسرائیل؟ اگر کشورهای همسایه کمترین نشانه‌ای از بی‌ثباتی در ایران ببینند، بخش‌هایی را که تصور می‌کنند با آنان همگرایی دارد، اشغال خواهند کرد. این واقعیت تلخ است. بالا بردن هزینه درگیری با ایران؛ راهبرد بازدارندگی وی تأکید کرد: آیا این به معنای اجتناب‌ناپذیری حمله است؟ خیر؛ بلکه باید به گونه‌ای عمل کنیم و راهبردهایی پیش بگیریم که دشمن یا همسایه فعلی ما که روابط دوستانه‌ای دارد، طمع نکند و احساس کند مقابله با ایران هزینه سنگینی دارد. این هزینه می‌تواند اقتصادی، فرهنگی، نظامی، اجتماعی یا ترکیبی از همه باشد. قدرت دفاعی؛ خط قرمز و نقطه قوت ملی آرمین در پاسخ به پرسشی درباره جایگاه قدرت دفاعی و به‌ویژه قدرت موشکی در امنیت ملی، گفت: توان دفاعی کشور چیزی نیست که بتوانیم از آن کوتاه بیاییم یا معامله کنیم. وی افزود: کشور ما همان‌طور که پشتوانه اجتماعی، وحدت و همبستگی ملی را نقطه اتکا می‌داند، توان نظامی و دفاعی را نیز نقطه قوت دیگر خود می‌داند؛ به‌ویژه در دنیایی که همسایه‌ها مثل عربستان سیستم هوایی بسیار پیشرفته‌ای دارند که ما نه آن را داریم و نه کشوری آن را در اختیار ما می‌گذارد نه از توان دفاعی کشور کوتاه می‌آییم و نه برسرش مذاکره آرمین ادامه داد: به همین دلیل ما به تکنولوژی بومی متکی شدیم و توانستیم نیروی موشکی کشور را تقویت کنیم. اصلاً نباید در این زمینه کوتاه بیاییم، تسامح کنیم یا مذاکره کنیم. وی تأکید کرد: اما اشکال از جایی شروع می‌شود که تمام تمرکز و نقطه قوت خود را تنها روی بخش دفاعی و موشکی بگذاریم و سایر مولفه‌های قدرت را نادیده بگیریم. آرمین همچنین با بیان این‌که «توان دفاعی ایران در کنار توان اقتصادی آن معنا پیدا می‌کند»، یادآور شد: اهمیت توان اقتصادی ایران کمتر از توان نظامی آن نیست. اگر ایران، کشوری با یک اقتصاد توانمند و بهره‌مند از تمامی ظرفیت‌های داخلی خود باشد، این توان اقتصادی می‌تواند به همان میزان در حفظ منافع و مصالح ملی کارآمد باشد. توسعه اقتصادی؛ الزامی هم‌تراز با تقویت توان نظامی وی تاکید کرد: پشتوانه اجتماعی ایران و سایر مؤلفه‌های قدرت ملی باید جدی گرفته شوند. توان ملی تنها به توان موشکی محدود نمی‌شود، بلکه ابعاد و اجزای مختلفی دارد که باید برای همه آن‌ها سرمایه‌گذاری شود. همان‌گونه که نمی‌توانیم در زمینه مؤلفه‌های نظامی کشور مسامحه کنیم یا کوتاه بیاییم، به همان میزان نیز نباید در مسیر تبدیل ایران به یک قدرت اقتصادی و توسعه پایدار اقتصادی، دچار غفلت یا تسامح شویم. این فعال سیاسی اصلاح‌طلب تصریح کرد: الان واقعیت این است که ما روی این حوزه‌ها چندان سرمایه‌گذاری نمی‌کنیم و برای‌مان خیلی هم مهم نیست. نتیجه‌اش هم این می‌شود که کشور با بحران مواجه می‌شود. وی با طرح یک پرسش ادامه داد: واقعاً اگر ایران از نظر اقتصادی قدرتمند بود و روابط عمیق اقتصادی با دنیا داشت، آیا اسرائیل جرأت می‌کرد به ایران حمله کند؟ به گمان من نه؛ چون در آن صورت منافع بسیاری از کشورها تهدید می‌شد. آرمین تأکید کرد: اسرائیل به ایرانی حمله می‌کند که با بحران آب، برق، تورم، گرانی و نارضایتی عمومی روبروست و روی همه این ضعف‌ها حساب باز کرده است. اگر این مشکلات وجود نداشت، با اطمینان بالایی می‌توان گفت که اسرائیل در این مقطع دست به چنین اقدامی نمی‌زد. پیوند منافقین و سلطنت‌طلبان با اسرائیل آرمین در پاسخ به پرسشی درباره پیوند جریان منافقین - سازمان مجاهدین خلق - و سلطنت‌طلبان با وجود تضادهای ظاهری میان آن‌ها، اظهار داشت: نمی‌دانم اسمش را چه می‌شود گذاشت؟ مثلاً حماقت؟ این‌که یک نیروی ایرانی کنار قدرت متجاوز علیه ملت خود قرار بگیرد و او را به‌عنوان منجی ببیند، آن‌هم با توجه به فرهنگ جامعه ایران، حماقت محض است. وی با اشاره به تجربه تاریخی ایران گفت: کشور ما همواره مورد تجاوز قرار گرفته؛ از یونانی‌ها و مغولان گرفته تا تاتارها و اعراب. اما ایران نه مانند مصر، عرب شد؛ نه مانند لبنان فنیقی و نه مانند سودان در فرهنگ آفریقایی حل شد؛ ایران، ایرانی ماند و دوباره سربرآورد. جهل اپوزیسیون از واقعیت تاریخی آرمین خاطرنشان کرد: این حس تاریخیِ تهدید، باعث شده ایرانی‌ها هیچ‌گاه نسبت به بیگانه خوش‌بین نباشند. این مسأله بخشی از فرهنگ ماست. مردم ایران هیچ‌گاه پیروزی خود را در سایه حمایت بیگانه ندیده‌اند. تعجب می‌کنم که نیروهای اپوزیسیون چنین درکی از فرهنگ جامعه ایران ندارند. وی افزود: اینکه نیرویی به نام ایران و به نام مردم ایران، برود و کنار رژیمی یاغی مثل اسرائیل بایستد که امروز به‌خاطر جنایاتش در غزه از سوی جهان محکوم می‌شود، حیرت‌آور است. اسرائیل به زنان و کودکان گرسنه‌ای که در صف غذا ایستاده‌اند، شلیک می‌کند و هزاران نفر را در این شرایط به قتل رسانده؛ و در رأس آن چهره‌ای بدنام مانند نتانیاهو قرار دارد که فسادش نیز روشن است. اپوزیسیون بی‌اعتبار شد آرمین گفت: نمی‌توانم درک کنم که چگونه نیرویی که مدعی ایرانی بودن است، می‌تواند در کنار اسرائیل قرار بگیرد و به چنین فرهنگ عمیق تاریخی بی‌توجه باشد. با این کار، تمام اعتبار و حیثیتش را نابود کرده است. به‌نظر من، برای مدت طولانی ایران از هرگونه اپوزیسیونی مصون شده است. البته نمی‌توانم ارزیابی روشنی از این‌که چرا این اتفاق افتاد و چرا چنین تصمیمی گرفته شد، داشته باشم. منظور پزشکیان از مذاکره با اپوزیسیون چه بود؟ وی در پاسخ به پرسشی درباره ارزیابی بیانیه اخیر میرحسین موسوی و بازتاب‌هایی مانند حمایت منافقین - سازمان مجاهدین خلق - تصریح کرد: هر اتفاقی که در داخل کشور رخ دهد، نیروهای بیگانه یا مخالف سعی می‌کنند برداشت، ارزیابی و تحلیل خود را اعمال کنند. وی ادامه داد: در دیدار اصلاح‌طلبان با آقای پزشکیان، ایشان اعلام کرد ما با اپوزیسیون هم آماده مذاکره هستیم؛ اما سلطنت‌طلبان و برخی دیگر از این اظهارات سوءاستفاده کردند و گفتند که پس می‌خواهد با ما مذاکره کند. این برداشت آنان بود اما تا آنجا که من اطلاع دارم، منظور آقای پزشکیان چیز دیگری بود. آمادگی برای مذاکره به منظور کاهش تنش‌ها در کردستان آرمین توضیح داد: یکی از دوستان ما در جبهه آقای معروف صمدی، مسئله کردستان را مطرح کرد و گفت با توجه به تحولات اخیر بین ترک‌ها و کردها در ترکیه، ایران هم می‌تواند اقدامی مشابه انجام دهد تا فضای منطقه از حالت نظامی خارج شود. ظاهراً آقای پزشکیان در پاسخ گفته بود که آماده مذاکره هستند؛ اما به هر حال دیگران سوءاستفاده خود را می‌کنند. تفاوت بیانیه اخیر میرحسین موسوی با مواضع گذشته این فعال سیاسی اصلاح‌طلب افزود: جناب آقای میرحسین موسوی یک شخصیت کاملاً شناخته‌شده و ملی است و نباید مواضع ایشان را در چارچوب جریانات برانداز و نظایر آن ارزیابی کنیم. ممکن است با نظرات ایشان موافق یا مخالف باشیم، اما جایگاه ایشان متفاوت است. وی ادامه داد: ایشان چند سال پیش مسئله رفراندوم را مطرح کردند و در جریانات اخیر هم به این موضوع اشاره داشتند، اما تفاوت بیانیه اخیر با گذشته این بود که اولاً به‌صراحت تجاوز اسرائیل را محکوم کردند. آرمین گفت: در این بیانیه همچنین از شهدا و سرداران نظامی که جان خود را فدا کردند تجلیل شد و همبستگی ملی مردم ستوده شد. در نهایت، بر مطالبات اصلاح‌طلبانه و ضرورت پاسخگویی به نارضایتی‌ها و ایجاد تغییرات و اصلاحات در داخل کشور تأکید شد. نوع تعامل حاکمیت؛ کلید حل مسائل وی یادآور شد: در کنار موارد مطرح شده، موضع اصلی خودش را هم بیان کرد که راه‌حل اصلی چنین موضوعاتی همین است. ما می‌توانیم موافق یا مخالف باشیم، اما آن چه تعیین‌کننده است، نوع تعامل حاکمیت با واقعیت‌های موجود است. آرمین ادامه داد: اگر حاکمیت جمهوری اسلامی به مطالبات و خواسته‌های جامعه پاسخ مثبت دهد و در جهت اصلاح امور گام بردارد، طبیعتاً زمینه‌ای برای طرح موضوع رفراندوم باقی نمی‌ماند. وی به نتایج نظرسنجی‌ها اشاره کرد و گفت: در شرایط جنگ، نتایج نظرسنجی‌های معتبر پیش از جنگ نشان می‌دهد که جنگ باعث شده درصد افرادی که معتقد به اصلاح نظام هستند افزایش یابد و نگاه به اصلاح‌ناپذیری کاهش یابد. امید به اصلاح تقویت شده است. فرصتی برای افزایش نگاه مثبت به نظام آرمین تأکید کرد: این ظرفیت در داخل کشور وجود دارد و حاکمیت می‌تواند از آن بهره‌برداری کند تا نگاه مثبت به نظام، حاکمیت و کشور را افزایش و تشدید کند. تمرکزمان روی حل مشکلات مردم باشد وی ادامه داد: اگر حاکمیت به مطالبات پاسخ دهد، آیا هنوز جایی برای طرح موضوع رفراندوم باقی می‌ماند؟ چرا درگیر این شویم که خارجی‌ها چه گفتند، داخلی‌ها چه گفتند و براندازان چه موضعی دارند؟ بهتر است تمرکزمان را روی حل مشکلات مردم بگذاریم. آرمین تأکید کرد: طرح موضوع رفراندوم در شرایط فعلی به عنوان راه‌حل، درست نیست، هرچند آقای موسوی در بیانیه اخیر هم این را به عنوان راه‌حل اصلی مطرح نکرده‌اند. ایشان صرفاً به این موضوع اشاره کردند و گفته‌اند که چنین موضوعی هم هست. وی افزود: مثلاً می‌توان گفت رفراندوم به معنای تغییر کامل نیست، بلکه می‌تواند به معنای اصلاحاتی در قانون اساسی باشد. مسئله اصلی ما این نیست که این نظر به عنوان موضوع اصلی سیاسی کشور مطرح شود. آرمین در پایان گفت: با شناختی که از ایشان دارم، فکر می‌کنم مسئله آقای موسوی این نیست که رفراندوم به اصلی‌ترین مسئله سیاسی کشور تبدیل شود، به خصوص در شرایط کنونی. انتهای پیام
https://www.isna.ir/news/1404051408837/%D8%A8%D8%B3%D8%AA%D9%87-%D8%AE%D8%A8%D8%B1%DB%8C-%D8%A7%DB%8C%D8%B3%D9%86%D8%A7-%D8%A7%D8%B2-%D8%A7%D8%AE%D8%A8%D8%A7%D8%B1-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%AF%D8%B1-%DB%B2%DB%B4-%D8%B3%D8%A7%D8%B9%D8%AA-%DA%AF%D8%B0%D8%B4%D8%AA%D9%87,بسته خبری ایسنا از اخبار رئیس‌جمهور در ۲۴ ساعت گذشته,۱۴ مرداد ۱۴۰۴ / ۱۸:۰۰,به گزارش ایسنا،‌ این بسته به عنوان یک منبع کارآمد و منظم، شامل آخرین اخبار، تصاویر، گزارش‌ها و تحلیل‌های مسعود پزشکیان رئیس‌جمهور می‌باشد. با ما همراه باشید تا از فعالیت‌های رئیس‌جمهور مطلع شوید. گزارش اخبار مرتبط با فعالیت‌های کابینه دولت چهاردهم در ۲۴ ساعت گذشته را هم می توانید اینجا بخوانید.  تمامی اجزای توسعه در کشور باید منوط به تمهید تامین آب باشد رئیس جمهور در جریان بازدید بدون اطلاع قبلی از وزارت نیرو و شرکت توانیر با تاکید بر ضرورت همکاری جدی همه دستگاه‌ها برای تسریع در احداث نیروگاه‌های انرژی تجدیدپذیر گفت: همچنین تمامی اجزای توسعه در کشور باید منوط به وجود و تمهید تامین آب باشد چرا که بدون در نظر گرفتن این موضوع، معضل کم آبی در ایران عمیق‌تر و بحرانی‌تر خواهد شد. مسعود پزشکیان ادامه داد: ما پیش از اینکه اقدام به توسعه سکونت‌گاه، ایجاد واحد صنعتی و یا ساخت و ساز جدید کنیم، باید اول برای تامین آب آن منطقه پیش‌بینی‌های لازم را کرده باشیم؛ صدور مجوز ساخت باید منوط به تمهید تامین آب باشد و قانون واگذاری انشعاب آب در شهرها باید بر اساس امکان تامین آب بازنگری شود.  تاکید رئیس‌جمهور بر بازنگری اساسی در خصوصی‌سازی جلسه شورای‌عالی اجرای سیاست‌های کلی اصل ۴۴ قانون اساسی هم با حضور مسعود پزشکیان، برگزار و در این جلسه، ضمن ارائه گزارش جامع عملکرد سازمان خصوصی‌سازی، ابعاد مختلف چالش‌ها و موانع موجود در مسیر واگذاری شرکت‌های دولتی به بخش خصوصی، با رویکردی تحلیلی و آسیب‌شناسانه مورد بحث و بررسی قرار گرفت. رئیس‌جمهور در این جلسه، با اشاره به تجربه‌های پیشین و همچنین اقتصائات اقتصادی و اجتماعی کشور، بر لزوم بازنگری اساسی در شیوه‌های واگذاری شرکت‌های دولتی تأکید کرد و اظهار کرد: با توجه به اینکه شرایط فعلی کشور برای واگذاری مالکیت شرکت‌ها چندان مساعد نیست و همچنین تجربه‌های گذشته در این زمینه نیز حاکی از عدم موفقیت قابل توجه بوده است، ضروری است که رویکردها اصلاح شود و تمرکز اصلی از واگذاری مالکیت، به واگذاری مدیریت معطوف شود. در این چارچوب، ابتدا مدیریت شرکت به بخش خصوصی سپرده می‌شود و پس از اثبات کارآمدی مدیریتی و دستیابی به سوددهی، مرحله واگذاری مالکیت در قالبی تدریجی، قانونی و شفاف آغاز خواهد شد. انتهای پیام
https://www.isna.ir/news/1404051509255/%DA%A9%D8%B4%D9%88%D8%B1%D9%87%D8%A7%DB%8C-%D8%A7%D8%B3%D9%84%D8%A7%D9%85%DB%8C-%D9%85%D8%A7%D9%86%D8%B9-%D8%A7%D8%AF%D8%A7%D9%85%D9%87-%D8%AC%D9%86%D8%A7%DB%8C%D8%A7%D8%AA-%D8%AF%D8%B1-%D8%BA%D8%B2%D9%87-%D8%B4%D9%88%D9%86%D8%AF,کشورهای اسلامی  مانع ادامه جنایات در غزه شوند,۱۵ مرداد ۱۴۰۴ / ۱۱:۲۲,به گزارش ایسنا، مسعود پزشکیان صبح امروز چهارشنبه 15 مرداد، در مکالمه تلفنی با آقای انور ابراهیم، نخست وزیر مالزی، با تاکید بر لزوم تلاش جمعی کشورهای اسلامی برای جلوگیری از تداوم فاجعه انسانی در غزه اظهار داشت: فجایعی که توسط رژیم صهیونیستی در غزه روی می‌دهد، برای هیچ انسان آزاده‌ای قابل قبول نیست و امیدوارم کشورهای اسلامی با دیپلماسی فعال و فشارهای دیپلماتیک مانع ادامه این جنایات در غزه شوند و در برابر آن با انسجام و وحدت و مسئولانه برخورد کنند. رئیس جمهور یادآور شد: جمهوری اسلامی ایران همواره از حقوق ملت مظلوم فلسطین دفاع کرده و دیگر کشورهای اسلامی نیز باید موضعی قوی‌تر و فعال‌تر برای حمایت از مردم مظلوم فلسطین و غزه اتخاذ کنند؛ تلاش جمعی در زمینه مقابله با جنایات رژیم صهیونیستی در غزه راهگشا خواهد بود. پزشکیان با اشاره به جنگ تحمیلی 12 روزه رژیم صهیونیستی علیه کشورمان، تصریح کرد: گناه ما این است که از مردم مظلوم فلسطین و حقوق انسانی آنها دفاع و از ظلم و ستمی که به این مردم مظلوم می‌رود، متنفر هستیم؛ مستکبرین عالم این را گناه می‌دانند و برای همین به ما فشار می‌آورند. رئیس جمهور در بخش دیگری از این مکالمه خواستار توسعه همکاری‌ها با مالزی و تقویت تعاملات در همه حوزه‌های فیمابین دو کشور شد. نخست وزیر مالزی نیز در این گفت‌وگوی تلفنی، ضمن محکوم کردن جنایات اسرائیل در غزه اظهار داشت: دولت مالزی بیانیه شدید الحنی علیه جنایات اسرائیل در غزه صادر کرده و همچنین تلاش‌های دیپلماتیک وسیعی برای توقف نسل‌کشی در غزه در جریان است؛ امیدواریم با همکاری و همیاری سایر کشورهای اسلامی بتوانیم جلوی این جنایات را بگیریم. انور ابراهیم همچنین با تاکید بر توجه ویژه دولت متبوعش به همکاری با جمهوری اسلامی ایران، به دکتر پزشکیان در زمینه تلاش‌ برای تقویت تعاملات در همه حوزه‌ها اطمینان داد و گفت: دولت و ملت مالزی برای جمهوری اسلامی ایران احترام ویژه‌ای قائل هستند. نخست وزیر مالزی در پایان ضمن تشکر از دعوت رئیس جمهور کشورمان،‌ برای سفر به ایران، اعلام آمادگی کرد. انتهای پیام
https://www.isna.ir/news/1404051409084/دستاورد-سفر-عارف-به-ترکمنستان-تقویت-دیپلماسی-و-انتقال-پیام-همگرایی,دستاورد سفر عارف به ترکمنستان؛ تقویت دیپلماسی و انتقال پیام همگرایی,۱۴ مرداد ۱۴۰۴ / ۲۳:۰۰,به گزارش ایسنا، متن پیام علیرضا خامسیان در پیامرسان ایکس به شرح زیر است: تقویت دیپلماسی همراه با پیام همگرایی در منطقه دستاورد سفر معاون اول به ترکمنستان. دکتر عارف علاوه بر دیدار با دبیرکل سازمان ملل ،رئیس جمهور ارمنستان، رئیس شورای ریاستی لیبی، رئیس جمهور ترکمنستان با نخست وزیران گرجستان و آذربایجان و روسای جمهور قزاقستان و تاجیکستان گفت وگو کرد. انتهای پیام
https://www.isna.ir/news/1404051509494/رئیس-مجلس-انتصاب-علی-لاریجانی-به-عنوان-دبیر-شورای-عالی-امنیت,رئیس مجلس انتصاب علی لاریجانی به عنوان دبیر شورای عالی امنیت ملی را تبریک گفت,۱۵ مرداد ۱۴۰۴ / ۱۷:۳۲,به گزارش ایسنا، متن پیام به شرح ذیل است؛  بسم الله الرحمن الرحیم برادر گرامی جناب آقای دکتر علی‌ لاریجانی انتصاب ارزشمند جناب‌عالی به عنوان دبیر شورای عالی امنیت ملی از سوی ریاست محترم جمهور را تبریک و تهنیت عرض می‌نمایم. جناب‌عالی به‌عنوان شخصیتی آگاه و فهیم، برخوردار از دانش و تجربه در حوزه‌های متعدد و متنوع، دارای سوابق در تراز عالی و ممتاز نظام جمهوری اسلامی می‌باشید و حضور مجددتان در این جایگاه پراهمیت و در دوره جدید نوید بخش ارتقاء امنیت ملی کشور و اقدامی موثر در راستای تحقق سیاست‌های کلی‌نظام در حوزه‌های متنوع امنیت ملی و گذار از چالش‌ها و تهدیدات این حوزه خواهد بود. ضمن اعلام آمادگی مجلس شورای اسلامی در همکاری با شورای عالی امنیت ملی تحت تدابیر خردمندانه و حکیمانه مقام معظم رهبری(مدظله‌العالی)، توفیق خدمت جناب مستطابتان به ملت فهیم و بزرگوار ایران و نظام مقدس جمهوری اسلامی را از درگاه خداوند متعال مسئلت می‌نمایم.  محمدباقر قالیباف رئیس مجلس شورای اسلامی انتهای پیام
https://www.isna.ir/news/1404051509150/%D9%88%D8%A7%D8%B9%D8%B8%DB%8C-%D8%B1%D9%88%DB%8C%DA%A9%D8%B1%D8%AF-%D8%A7%D8%B9%D8%AA%D8%AF%D8%A7%D9%84%DB%8C-%D9%84%D8%A7%D8%B1%DB%8C%D8%AC%D8%A7%D9%86%DB%8C-%D9%85%D9%86%D8%B4%D8%A7-%D8%AA%D8%AD%D9%88%D9%84%DB%8C-%D9%85%D8%AB%D8%A8%D8%AA-%D8%AF%D8%B1-%D8%AA%D8%B5%D9%85%DB%8C%D9%85-%D8%B3%D8%A7%D8%B2%DB%8C,واعظی: رویکرد اعتدالی 《 لاریجانی》 منشا تحولی مثبت در تصمیم سازی های آینده است,۱۵ مرداد ۱۴۰۴ / ۰۸:۵۱,به گزارش ایسنا، محمود واعظی با اشاره به انتصاب علی لاریجانی به عنوان دبیر شورای عالی امنیت ملی، در شبکه ایکس نوشت: روحیه فراجناحی، مدیریت توسعه گرایانه و رویکرد اعتدالی ‎دکتر علی لاریجانی منشأ تحولی مثبت در تصمیم‌سازی‌های آینده دبیرخانه شعام خواهد بود. این تغییر نشانه‌ای از تقویت تفکر ‎اعتدال و عقلانیت است.اگر این اقدام در راستای تغییر رویکرد و ارسال پیام به مردم باشد، آن را سازنده می‌دانم. رئیس جمهور روز گذشته با صدور حکمی علی لاریجانی را به عنوان دبیر شورای عالی امنیت ملی منصوب کرد. مسعود پزشکیان در این حکم از دبیر شورای  عالی امنیت ملی خواسته است تا ضمن نظارت مدبرانه و دقیق بر حسن اجرای امور دبیرخانه و هم‌افزایی دستگاه‌های مرتبط، نسبت به رصد و اولویت‌بندی مسائل و مخاطرات امنیت ملی، به ویژه تهدیدات نوظهور و فناورانه، بازتعریف مفاهیم راهبردی و اتخاذ رویکرد هوشمندانه و مردم‌پایه متناسب با نظام مسائل امنیت ملی در راستای تحقق سیاست‌های کلی و منویات مقام معظم رهبری، حرکت کرده تا  کشور به امنیت پایدار در سطوح ملی، منطقه‌ای و بین‌المللی دست یابد. انتهای پیام
https://www.isna.ir/news/1404051408910/قالیباف-قانون-مالیات-بر-سوداگری-و-سفته-بازی-را-ابلاغ-کرد,قالیباف قانون مالیات بر سوداگری و سفته‌بازی را ابلاغ کرد,۱۴ مرداد ۱۴۰۴ / ۱۶:۰۱,به گزارش ایسنا، محمدباقر قالیباف رئیس مجلس در نامه‌ای به مسعود پزشکیان رئیس جمهور، مطابق با اصل ۱۲۳ قانون اساسی، «قانون مالیات بر سوداگری و سفته بازی» را ابلاغ کرد. قانون مالیات بر سوداگری و سفته بازی مشتمل بر ۲۸ ماده است که پس از تصویب در جلسه علنی روز یکشنبه ۸ تیرماه ۱۴۰۴ مجلس، در تاریخ ۱۴۰۴/۰۴/۳۱ به تأیید شورای نگهبان رسید. متن کامل قانون مالیات بر سوداگری و سفته بازی را اینجا بخوانید. انتهای پیام
https://www.isna.ir/news/1404050502428/%D9%85%D9%88%D8%B3%D9%88%DB%8C-%D9%86%D8%B3%D9%84-%D8%B2%D8%AF-%D9%BE%D8%A7%DB%8C-%DA%A9%D8%A7%D8%B1-%D8%A2%D9%85%D8%AF-%D9%86%D8%AA%D8%A7%D9%86%DB%8C%D8%A7%D9%87%D9%88-%DB%B2-%D8%A8%D8%A7%D8%B1-%D8%A8%D8%B1%D8%A7%DB%8C-%D8%AF%DB%8C%D9%BE%D9%84%D9%85%D8%A7%D8%B3%DB%8C-%D8%A8%D9%85%D8%A8,موسوی: نسل زِد پای کار آمد/ نتانیاهو ۲ بار برای دیپلماسی بمب گذاشت/ ایران ماشه را چکانده است,۵ مرداد ۱۴۰۴ / ۱۲:۳۰,به گزارش ایسنا، تهاجم اخیر رژیم صهیونیستی علیه ایران، آن هم با حمایت صریح و همه‌جانبه آمریکا، بیش از آن‌که یک درگیری متعارف نظامی باشد، نمود بارز جنگ ترکیبی هوشمند علیه جمهوری اسلامی ایران است. هدف اصلی این جنگ، نه صرفاً ضربه‌زدن نظامی، بلکه تضعیف امنیت ملی، انسجام اجتماعی، و جایگاه راهبردی ایران در معادلات منطقه‌ای و جهانی است. در این میان، ملت ایران با تبعیت از رهنمودهای رهبر معظم انقلاب، دوشادوش نیروهای مسلح، پاسخ کوبنده‌ای به این تجاوز دادند و بار دیگر نشان دادند که دشمن در برابر اراده ملت و اقتدار جمهوری اسلامی راهی جز عقب‌نشینی ندارد. با وجود این پیروزی، اهمیت «جهاد تبیین» بیش از همیشه احساس می‌شود؛ چراکه شناخت ابعاد این جنگ و افشای سیاست‌های پنهان دشمن، نقشی کلیدی در حفظ هوشیاری جامعه و انسجام ملی ایفا می‌کند. بر همین اساس، خبرگزاری دانشجویان ایران (ایسنا) در قالب ویژه‌برنامه‌ «برای وطن»، میزبان گفت‌وگوهایی تحلیلی با چهره‌های مؤثر سیاسی، امنیتی و اجتماعی کشور از جمله «فواد ایزدی» کارشناس مسائل آمریکا، «جواد امام» سخنگوی جبهه اصلاحات، «گقارد منصوریان» نماینده مسیحیان ارمنی اصفهان و جنوب ایران، «جواد منصوری» نخستین فرمانده سپاه پاسداران انقلاب اسلامی، «حسام الدین آشنا» رئیس مرکز بررسی‌های استراتژیک در دولت دوازدهم، «ابراهیم متقی» پژوهشگر علوم سیاسی، «محمد قادری» کارشناس مسائل منطقه، «سید رسول موسوی» دیپلمات پیشین جمهوری اسلامی ایران، «علاءالدین بروجردی» عضو کمیسیون امنیت ملی و سیاست خارجی مجلس شورای اسلامی، «رامین مهمان‌پرست» سخنگوی پیشین وزارت امور خارجه جمهوری اسلامی ایران، «هادی خانیکی» استاد رشته ارتباطات و کارشناس حوزه رسانه، «ماشاالله شمس‌الواعظین» استاد رشته ارتباطات، روزنامه‌نگار و فعال رسانه‌ای، «علی نصری» کارشناس مسائل بین‌الملل، «محسن برهانی» حقوقدان، «سارا فلاحی» عضو کمیسیون امنیت ملی و سیاست خارجی مجلس شورای اسلامی و «صادق زیبا کلام» استاد علوم سیاسی و کارشناس مسائل بین‌الملل شده است. در این قسمت، با «سید عباس موسوی» سخنگوی پیشین وزارت خارجه که در حال حاضر معاون مراسم و تشریفات دفتر رئیس‌جمهور است، به گفت‌وگو نشستیم تا روایت او را از «۱۲ روز استقامت» بشنویم؛ و تحلیلی تاریخی از جایگاه ایران، هدف‌گذاری دشمنان، و آینده محور مقاومت دریافت کنیم. مشروح این گفت‌وگو را در ادامه بخوانید.   جنگ ۱۲ روزه زلزله ژئوپلیتیک در غرب آسیا بود موسوی در پاسخ به پرسشی درباره پیامدهای منطقه‌ای و بین‌المللی جنگ ۱۲ روزه و تأثیر آن بر معادلات امنیتی غرب آسیا اظهار کرد: آنچه رخ داد، اتفاقی بزرگ و بی‌سابقه بود. به باور من، این جنگ به‌مثابه یک زلزله ژئوپلیتیک در منطقه غرب آسیا عمل کرد. رژیم صهیونیستی جرات کرد که به‌طور علنی وارد جنگ با یکی از قدرت‌های بزرگ منطقه شود. البته باید توجه داشت که ما رژیم صهیونیستی را در واقع نیروی نیابتی ایالات متحده آمریکا در منطقه تلقی می‌کنیم. وی افزود: طبیعتاً رژیم صهیونیستی بدون حمایت و دخالت مستقیم ایالات متحده و پشتیبانی‌های تسلیحاتی، سیاسی، رسانه‌ای و لجستیکی نمی‌توانست دست به چنین اقدام بزرگی بزند.در نهایت هم، شاهد مقاومت جانانه‌ای از سوی نیروهای مسلح کشور بودیم و مردم نیز با انسجام و وحدت مثال‌زدنی که پس از این رویداد بزرگ شکل گرفت، به‌عنوان پشتوانه‌ای محکم در کنار نیروهای مسلح قرار گرفتند. معاون مراسم و تشریفات دفتر رئیس‌جمهور ادامه داد: به‌موازات این تحولات، در عرصه دیپلماسی نیز اقدامات مؤثری برای تبیین شرایط و هشدار به متجاوزان صورت گرفت که تکمیل‌کننده مسیر مقاومت در میدان بود. سخنگوی اسبق وزارت امور خارجه همچنین تصریح کرد: مجموعه این تحولات در طول این ۱۲ روز، صحنه‌ای بی‌سابقه را رقم زد؛ رخدادی که بی‌تردید پیامدها و آثار قابل توجهی برای منطقه و حتی فراتر از آن، در سطح بین‌المللی به‌دنبال خواهد داشت. این آثار، چه در عرصه داخلی و چه در سطح خارجی، به‌تدریج خود را نشان خواهد کرد.   جنگ‌طلبی صهیونیست‌ها از اعراب تا ایران موسوی در پاسخ به ایران سوال که «برخی‌ها معتقد هستند رژیم صهیونیستی به عنوان یک کشور باید به‌رسمیت شناخته شود و شاید جمهوری اسلامی به دلیل شعارهایی که داشته مبنی بر اینکه این رژیم غده سرطانی است و باید نابود شود و یا به دلیل اینکه نسبت به تحرکات و فعالیت‌هایی که این رژیم در منطقه داشته، حساسیت‌هایی داشته این درگیری آغاز شده است»، گفت: من این تحلیل را چندان منطبق با واقعیت‌های تاریخی نمی‌دانم. پیش از آنکه جمهوری اسلامی اصلاً تشکیل شود، مگر رژیم جعلی صهیونیستی چندین جنگ با کشورهای عربی نکرده بود؟ این رژیم حداقل چهار جنگ بزرگ را با کشورهای عربی و اسلامی تجربه کرده است، در حالی که در آن زمان جمهوری اسلامی هنوز وجود نداشت و حکومت پهلوی در ایران بر سر کار بود. صهیونیست‌ها با ماهیت کشورهای اسلامی مشکل دارند وی افزود: واقعیت این است که آن‌ها با ماهیت کشورهای اسلامی و اصل حضور یک کشور اسلامی در منطقه مشکل دارند. همان‌گونه که مقام معظم رهبری نیز تأکید کرده‌اند، رژیم صهیونیستی در حقیقت یک باند جنایتکار است که با حیله و نیرنگ، سرزمینی اسلامی را غصب کرده و خود نیز به نامشروع بودن و ناخوانده بودنِ موجودیتش آگاه است. این احساس ناامنی دائمی، سبب شده که با بسیاری از کشورهای اسلامی وارد جنگ شود و با برخی دیگر، با نیرنگ و فریب، روابطی به ظاهر صلح‌آمیز اما موقت برقرار کند. دیپلمات ایرانی اظهار کرد: جمهوری اسلامی ایران از همان ابتدا بر حقوق مردم فلسطین تأکید داشته است و همواره خط مشی ثابتی را دنبال کرده که بارها نیز طرح آن مطرح شده است؛ طرحی منطقی و مشروع که مبنی براینکه آن سرزمین اشغالی است و اکثریت مردم فلسطین، اعم از مسلمان، یهودی یا مسیحی، حاکمیت فعلی را اشغالگر می‌دانند. معاون مراسم و تشریفات دفتر رئیس‌جمهور ادامه داد: بر همین اساس، پیشنهاد ما همواره برگزاری رفراندوم آزاد برای تعیین سرنوشت مردم آن منطقه بوده است. این پیشنهاد نباید بهانه‌ای برای تهدید یا فشار بر آنان قرار گیرد. ماهیت انقلاب اسلامی ظلم ستیزی است موسوی در پاسخ به این سوال که «برخی‌ها می‌گویند اصلا به ما چه ارتباطی دارد که در سرزمین های اشغالی چه می‌گذرد و ما چرا باید ورود کنیم؟»، گفت: ماهیت انقلاب اسلامی ایران بر پایه ظلم‌ستیزی و حمایت از مظلوم شکل گرفته است. طبیعی است که هر کشوری شعاری برای خود دارد و چشم‌اندازی برای آینده‌اش ترسیم می‌کند. همچنین همه کشورها، حتی در نظام بین‌الملل، مسائل پیرامونی خود را با نگاهی ایدئولوژیک مورد توجه قرار می‌دهند.   آمریکایی‌ها فوق‌العاده ایدئولوژیک هستند وی با بیان اینکه «آمریکایی‌ها فوق‌العاده دولت‌های ایدئولوژیک دارند»، گفت: رئیس‌جمهور فعلی آمریکا، آقای ترامپ، بر اساس مجموعه‌ای از اندیشه‌ها و رسالت‌هایی خاص در قدرت قرار دارد. اروپایی‌ها نیز همین رویکرد را دارند؛ برای مثال فرانسوی‌ها خود را مهد آزادی، حقوق‌بشر، حقوق بین‌الملل و دموکراسی می‌دانند و تمایل دارند ارزش‌های اروپایی و آمریکایی را در سراسر جهان گسترش دهند. سخنگوی وزارت امور خارجه ایران توضیح داد: با توجه به سابقه تاریخی ایران که شامل تمدنی ۷۰۰۰ ساله و حداقل ۲۵۰۰ سال حکومت‌داری است، و فرهنگ غنی‌ که هم دوست و هم دشمن به آن اذعان دارند، طبیعتامأموریت‌هایی را برای خود تعریف کرده است که می‌تواند بخشی از ماموریت‌های ایران باشد، نه تنها جمهوری اسلامی. موسوی تصریح کرد: طبیعی است که ما به عنوان یک امپراتوری نسبت به تحولات پیرامونی خود نظر داشته باشیم و بعید نیست که هر کشوری برای خود چشم‌اندازی داشته باشد. رژیم صهیونیستی به دست خودشان نابود خواهد شد سخنگوی وزارت خارجه ایران در پاسخ به سوالی مبنی بر اینکه «آیا ما قانونی در این خصوص داریم یا اینکه برخی‌ها می‌گویند چه کسی ماموریت نابودی رژیم صهیونیستی را بر دوش جمهوری اسلامی گذاشته است؟»، گفت: ما با دیدگاهی که می‌گویید، به دنبال نابودی مستقیم رژیم نیستیم، بلکه موضع خود را تبیین می‌کنیم و همان‌طور که پیش‌بینی شده، اگر قرار باشد این رژیم نابود شود، این اتفاق به دست خود آن‌ها رخ خواهد داد.   رژیم اسرائیل رو به زوال و اضمحلال می‌رود موسوی در پاسخ به این پرسش که «برخی انتقاد دارند که مثلاً روزشماری که در میدان فلسطین برای نابودی رژیم صهیونیستی نصب شده و شعارهایی که داده می‌شود باعث میشه که رژیم صهیونیستی احساس کند منافعش به خطر افتاده و این حق و مجوز قانونی را برای حمله به خود بدهد»، گفت:این روزشمار به معنای حمله قریب‌الوقوع ما نیست. بلکه بر اساس منطق تاریخی و روندی که رژیم در پیش گرفته، پیش‌بینی می‌شود که این رژیم به زوال و اضمحلال خواهد رفت. وی ادامه داد: این پیش‌بینی به معنای قصد جمهوری اسلامی برای حمله یا اقدام ویژه در زمان مشخص نیست، بلکه نشان‌دهنده تحلیل روند طبیعی رو به زوال رژیم است که بسیاری از تحلیلگران در کشورهای مختلف آن را مبنای تحلیل خود قرار می‌دهند. رژیم صهیونیستی و تضاد با کشورهای اسلامی موسوی همچنین گفت: از بُعد دیگر، به هر حال رژیم صهیونیستی با کشورهای اسلامی بزرگ و قوی در منطقه طبیعتاً سازگار نیست و آن را در تعارض با منافع و منافع حیاتی خود می‌بیند، یعنی مثلاً کاری ندارد که چه حکومتی در چه کشوری سر کار است. دیپلمات ایرانی افزود: این رژیم حتی با کشورهایی که پیش‌تر با آن کنار آمده بودند، همچنان تنش‌ها و مشکلاتی دارد و برنامه‌هایی در حال شکل‌گیری است که به تدریج آشکار می‌شود.   رژیم صهیونیستی، ایران را تهدید می‌داند وی در ادامه گفت: از نظر من، رژیم صهیونیستی با ایران فعلی—یک کشور بزرگ، یکپارچه و با جمعیتی حدود ۹۰ میلیون نفر—مخالف است. برای آن‌ها اهمیتی ندارد که چه حکومتی در ایران حاکم است؛ بلکه صرفاً وجود این کشور به عنوان یک موجودیت بزرگ تهدیدی برای آنهاست. موسوی ادامه داد: آن‌ها تلاش خواهند کرد به هر نحوی این موجودیت را تضعیف کنند یا حتی علناً به دنبال تجزیه و چندتکه کردن ایران باشند. برخی حتی گفته‌اند ایران بیش از حد بزرگ است و مشکل اصلی برای آن‌ها جغرافیای این کشور است، نه صرفاً قدرت جمهوری اسلامی.   رژیم صهیونیستی به سراغ کشورهای دیگر هم می‌رود سخنگوی اسبق وزارت امور خارجه ایران تصریح کرد: بر اساس تحلیل من، رژیم صهیونیستی به کشورهای اسلامی دیگر نیز چشم طمع دارد. با توجه به ذهنیت و برنامه‌های آن‌ها و احساس تهدیدی که دارند، این رژیم کشورهای بزرگ و قدرتمند اسلامی را تحمل نمی‌کند. وی ادامه داد: چه این کشورها موقتا با آن‌ها همکاری کنند یا نکنند. ممکن است برای مدتی وضعیت مسکوت بماند، اما در آینده احتمال درگیری با کشورهایی مانند عربستان، پاکستان و ترکیه بسیار بالاست، زیرا آن‌ها کشورهای اسلامی قدرتمند و تأثیرگذاری هستند. موسوی افزود: صهیونیست‌ها این موضوع را برنمی‌تابند و معتقدند که ممکن است حکومتی فعلی با آن‌ها سازش داشته باشد، اما وضعیت سیاسی می‌تواند تغییر کند. بنابراین، به باور آن‌ها، این کشورها باید تضعیف یا حتی تجزیه شوند تا موجودیت رژیم صهیونیستی حفظ شده و توازن قوا برقرار شود. جنگ صدام علیه ایران، تله صهیونیست‌ها بود دیپلمات ایرانی استدلال کرد: جنگی که صدام علیه ایران به راه انداخت، در واقع تله‌ای بود که به نظر من رژیم صهیونیستی و حامیان آن به نفع خود ایجاد کردند تا دو کشور اسلامی بزرگ را به جان هم بیندازند و مهار کنند. هر دو تضعیف شوند و در عوض رژیم صهیونیستی تقویت شود نگاه‌ها به جمهوری اسلامی ایران در حال تغییر است سخنگوی اسبق وزارت خارجه ایران بیان کرد: این‌هایی که می‌گوییم شعار نیست و همه ما لمس کردیم در این ۱۲ روز و ما توانستیم ققنوس‌وار خود را بازیابی کنیم. موسوی درباره رویکرد کشورهای منطقه به ایران پس از جنگ اظهار داشت: تحلیل شخصی من این است که نگاه‌ها به جمهوری اسلامی ایران در حال تغییر است و واقعیت‌ها در حال نمایان شدن هستند. بسیاری از کشورهای منطقه با جنگ تحمیلی ۱۲ روزه اخیر، واقعیت‌های جدیدی از جمله آسیب‌پذیری رژیم صهیونیستی و تاب‌آوری ایران بزرگ را مشاهده کردند. وی افزود: شاید برخی کشورها و حتی تحلیلگران‌شان قبلاً چنین تحلیلی نداشتند، اما اکنون دیدند که اسرائیل ضربه‌پذیر است و آن تصور شکست‌ناپذیری که در منطقه ساخته شده بود، شکست و افسانه آن فرو ریخت. در مقابل، قدرت مقاومت ایران برجسته شد. نقش مهم مقام معظم رهبری بسیار برجسته بود موسوی به نقش فرمانده کل قوا و همچنین رئیس‌جمهور در این زمینه اشاره کرد و گفت: نقش مهم مقام معظم رهبری به عنوان فرمانده کل قوا در این مورد بسیار برجسته بود، سریع فرماندهان جایگزین شدند، سریع اتاق جنگ بازسازی شد و همان شب ضربه بزرگی به رژیم وارد شد و ادامه پیدا کرد. وی ادامه داد: دولت ما همین‌طور، شخص رئیس جمهور وارد میدان شد و شجاعانه عمل کرد، احساس کمبود کمتر در مردم ایجاد شد، آرامش برقرار بود و مهم‌تر از همه انسجام ملی که در داخل کشور ما به‌وجود آمد که همه ما از آن  صحبت می‌کنیم و ای کاش قدر آن را بدانیم.   موقع نقد کردن حماسه‌ای است که خلق کردیم موسویی در پاسخ به این سوال که «در حال حاضر دیپلماسی از این ظرفیت که پیش آمده چگونه می‌تواند استفاده کند؟»، گفت: همان‌طور که پایان هر دیپلماسی می‌تواند جنگ باشد، پایان هر جنگی می‌تواند آغازگر دیپلماسی و مذاکرات باشد. مهم این است که چگونه و با چه رویکردی بتوانیم این دستاوردهایی را که داشتیم، با پشتوانه‌ای که برای ما ایجاد شد، نقد کنیم و از دید بنده الان موقع نقد کردن این حماسه‌ای است که خلق کردیم. موسوی گفت که «الان یک پشتوانه عظیم مردمی داریم، مشروعیت کشور و نظام ما هم در داخل هم در منطقه سطح دیگری دارد و بالاتر رفته و هم اینکه ضربه شصت نظامی خوبی به دشمن متجاوز نشان دادیم». دیپلمات ایرانی تاکید کرد که «از این اهرم می‌توانیم در چانه‌زنی‌های بعدی که طبیعتاً باید داشته باشیم، استفاده کنیم». وی گفت: دستگاه دیپلماسی چه قبل، چه حین و چه بعد از آن، کار خود را با نظر مقامات عالی کشور انجام داد و الان هم هوشمندانه و صبورانه در حال ارزیابی شرایط است که بتواند از این دستاوردها محافظت کند. فکر نمی‌کردیم حماسه‌های مردمی دهه ۶۰ تکرار شود معاون مراسم و تشریفات دفتر رئیس‌جمهور در پاسخ به این پرسش که «فکر می‌کنید این وحدت و انسجام و این سطح از بازدارندگی ملی و مردمی که صورت گرفته، با توجه به دوقطبی‌سازی‌هایی که صورت می‌گیرد، تا چه مقدار پایدار است؟»، گفت: این بستگی به ما دارد، بستگی به مسئولین دارد، حالا من که زیاد مسئول نیستم، بستگی به تصمیم‌سازان و تصمیم گیران دارد که چگونه این دستاورد بزرگ ملی را حفظ کنند. سخنگوی اسبق وزارت خارجه گفت: ما خودمان فکر نمی‌کردیم که به اصطلاح آن حماسه‌های مردمی دهه ۶۰ تکرار شود. آن نسل، یک نسل دیگر است، سختی دیده بود و انقلابی بود. تعارف نداریم، ما واقعا خودمان تعجب می‌کردیم که نسل زِد این‌طور پای کار بیاید و این برای بقیه و برای نسل‌های پیرتر مشوق شود. معاون مراسم و تشریفات دفتر رئیس‌جمهور با تاکید بر این نکته که «واقعا این سرمایه بزرگی است»، گفت: البته اگر بتوانیم این را حفظ کنیم؛ من یک مقداری اجازه دهیم بگویم که شک دارم در بلد بودن ما در حفظ این سرمایه. من گهگاهی متاسفانه نشانه‌هایی می‌بینیم که هنوز این کار را بلد نیستیم.   باید معدل خواست مردم را در نظر بگیریم موسوی در پاسخ به این سوال که «راهکار و پیشنهاد شما در این خصوص چیست؟»، گفت: بالاخره باید معدل خواست مردم را در نظر بگیریم. به هر حال مردم ما، مردم متکثری‌ هستند، مردم آگاه و باهوشی‌ هستند، وقت شناس و موقع شناس هستند و یک سری مطالبات و خواسته‌هایی دارند که برای مسئولین هم مشخص است و اکثر این خواسته‌ها به نظر من اصلا با شیوه حکمرانی و منافع سیستم ما تعارضی ندارد و این باید به رسمیت شناخته و باید شنیده شود. وی تاکید کرد: باید الان مردم احساس کنند که تغییراتی صورت گرفته است و دولت، حکومت صدای اینها را می‌شنود. طبیعی است که به هر حال فاصله گرفتیم از نسل‌هایی که در گذشته قدری قانع‌تر بودند، قدری مقاوم‌تر بودند ولی الان این نسل جدید پا جای پای همان نسل گذشته گذاشته و مقاومت نشان داده و وطن دوستی نشان داده است و طبیعی که بر اساس مقتضیات زمان، یک سری مطالبات و درخواست‌هایی دارد و یک سری سلیقه‌هایی دارد. همه این‌ها باید به رسمیت شناخته شود که دشمن نیاید و از همین شکاف‌ها دوباره سوءاستفاده کند و باز دو قطبی ایجاد کند و تفرقه ایجاد کند. دیپلمات ایرانی به نقش رسانه‌ها در این خصوص اشاره کرد و گفت: صداوسیمای ما اینجا خیلی برجسته است و نقش رسانه‌های وزینی مثل شما و بقیه رسانه‌هایی که مخاطب دارند، خیلی برجسته است که بتوانند این خط را حفظ کنند و این روند را ادامه بدهند انشالله. باید با همه کشورها ارتباط داشته باشیم موسوی در پاسخ به سوالی درباره سیاست خارجی ایران و اینکه «ما باید نگاهمان به شرق باشد یا اینکه باید تعامل با اروپا را نیز همزمان پیش ببریم؟»، گفت: با همه جا باید باشد. ما از کوچکترین کشور آفریقایی و آمریکای لاتین تا بزرگترین کشورها، ابرقدرت‌هایی که عضو شورای امنیت سازمان ملل متحد هستند، بایستی با آن‌ها رابطه داشته باشیم. وی توضیح داد: اولویت ما باید منافعِ‌ ملی محور باشد یعنی من تعبیری دارم برای خودم که سیاست خارجی ما باید فرصت‌طلب باشد، اگر فرصت طلب باشیم البته به معنی خوب آن و هر جا منافع است، به دنبال آن می‌رویم. فرقی هم نمی‌کند که در شرق باشد، در غرب باشد، در همسایگان باشد، در کشورهای دور یا نزدیک باشد. این مورد را باید سرلوحه کار خود قرار دهیم در سیاست خارجی، منافع ‌ملی محوری و امنیت ‌ملی محوری. کشورهای همسایه دیدند جمهوری اسلامی خیرخواه است دیپلمات ایرانی با اشاره به اینکه «قطعا نگاه ما به همسایگان مهم است»، گفت: ما ۱۵ کشور همسایه داریم که همه آن‌ها به هر حال یک نگاه ویژه‌ای به جمهوری اسلامی ایران دارند. اوایل ممکن بود یک سری سوء تفاهماتی وجود داشته باشد ولی الان همه آن‌ها دیدند که جمهوری اسلامی خیرخواه است و حاضر  است کمک کند. حتی ما بارها اعلام کردیم دستاورد های علمی خود را هم می‌خواهیم با شما به اشتراک بذاریم اما درباره کلانتر در منطقه و بعد در دنیا، خیلی نمی‌توان به یکی از قطب‌ها یا یک کانون تکیه کرد و همه را باید در یک پکیج دید و با همه ارتباط گرفت و منافع ملی را تامین کرد. مذاکره یک ابزار است موسوی در پاسخ به این سوال که «به نظر شما خطوط قرمزی که ایران در مذاکرات آتی باید مد نظر داشته باشد چیست؟»، گفت: من راجع به کل مذاکره و کلیت مذاکره عرض می‌کنم. مذاکره یک ابزار است و باید به موقع از آن استفاده کرد. شما مثلا برای تامین امنیت ملی و منافع ملی، یک جعبه ابزاری در اختیار دارید که در آن انواع و اقسام ابزارها قرار دارد. گاهی اوقات موشک و ابزارهای سخت است، گاهی اوقات ابزار نرم است. در این ابزارهایی که دارید، مذاکره هم برای تامین منافع و امنیت ملی جزو ابزار شماست. وی در ادامه گفت: نکته مهم این است که آن را و ابزارها را باید به موقع استفاده کنی، جابجا استفاده نکنی و همینطور بی‌موقع استفاده نکنی و اثرگذار استفاده کنی. تقریباً گام‌های نهایی در مذاکرات در حال برداشته‌شدن بود سخنگوی اسبق وزارت خارجه با بیان اینکه «این‌ موارد مهم هستند اما شرایط تغییر کرده است»، گفت: الان ما با شرایطی مواجه شدیم که با همه شرایط گذشته که ما دنبال مذاکره بودیم، بحث‌ها کاملا متفاوت شده و این اظهر من الشمس است. به هر حال ما وسط دیپلماسی بودیم، وسط گفت‌وگو بودیم، حتی تاریخ تعیین شده بود برای مذاکره و بر اساس اطلاعاتی که بنده دارم، مذاکرات در حال رسیدن به جاهایی بود و تقریباً گام‌های نهایی داشت برداشته می‌شد اما خدعه کردند و نیرنگ کردند و الان ما می‌بینیم که نتانیاهو حداقل دو بار یا اگر ریزتر بشویم، چندین بار این کار را انجام داد. دیپلمات ایرانی با اشاره به اینکه «آمریکا با وسوسه رژیم صهیونیستی و با شیوه‌هایی که رژیم دارد، این اقدام را انجام داد»، گفت: اخیراً آقای دکتر عراقچی توئیتی منتشر کرده بودند که جالب بود که گفته بود مثل اینکه اسرائیلی‌ها آتویی از آمریکایی‌ها دارند، یا شخص ترامپ یا دولت مستقر که اینطور اقدام می‌کنند. باید دستمان روی ماشه باشد موسوی با اشاره به اینکه «رژیم صهیونیستی و نتانیاهو دو بار برای دیپلماسی بمب گذاشته‌اند و هر دو بار هم در دوره آقای ترامپ بوده است»، توضیح کرد: یک بار سر برجام که ایشان را وسوسه کرد و باعث شد که یک توافق عادلانه، منصفانه، مشروع و با پشتوانه قطعنامه شورای امنیت سازمان مل متحد را منفجر کند و از این توافق خارج شود. وی ادامه داد: بار دوم باز در دور دوم ترامپ بود. این دفعه وسط مذاکره با خود آمریکایی‌ها بود. الان مستقیم و غیر مستقیم آن خیلی محل بحث نیست اما زمانی که دید مذاکره در حال به نتیجه‌رسیدن است، این حمله صورت گرفت و می‌بینیم که باز هم دیپلماسی را منفجر کردند. معاون مراسم و تشریفات دفتر رئیس‌جمهور تصریح کرد: این باعث می‌شود که حتما باید رویکرد ما نسبت به مذاکره و گفت‌وگو قدری متفاوت‌تر باشد و با چشم بازتر و با پیش‌شرط‌های منطقی‌تر، البته با رعایت همه واقعیت‌هایی که در پیرامون ما وجود دارد؛ ما آدم‌های متوهمی نیستیم، ما توانمندی خود را می‌شناسیم، مسائل منطقه را می‌دانیم، رویکردهای همسایگان خود را می‌دانیم، متحدین خود را می‌شناسیم، دشمنان خود را می‌شناسیم و با همه این واقعیت‌ها باید فرمولی را ما اتخاذ کنیم و به سمت مذاکره‌ای برویم که حداقل منافع ما را تامین کند. قانون جنگل در نظام بین‌الملل حاکم است سخنگوی اسبق وزارت خارجه ایران با اشاره به این نکته که «بر اساس شواهد علمی و شواهد موجود خیلی تضمینی به شرایط نیست»‌، توضیح داد: یعنی هیچ‌کس نمی‌تواند بگوید که مثلا وقتی مذاکره کردیم، حتما طرف مقابل پایبند می‌ماند و حتما اجرا خواهد شد. وی با بیان اینکه «متاسفانه در نظام بین‌الملل واقعاً قانون جنگل حاکم است»، گفت: خیلی باید با چشم باز مذاکره کنیم و هم اصطلاحاً با چشم باز باید بخوابیم و دست ما باید روی ماشه باشد و آماده باشیم. این یاغی‌گری که رژیم صهیونیستی و آمریکا انجام می‌دهند و به هیچ چیزی پایبند نیستند، این موضوع قدری شرایط ما را متفاوت خواهد کرد.   هنر دیپلماسی، پیداکردن فرمول است موسوی درباره مذاکرات گفت: طبیعتاً آن‌ها پیش‌شرط خواهند گذاشت و طبیعتاً ما هم بیش‌شرط خواهیم داشت و پیش‌شرط های ما واضح است و توسط مقامات مسئول بارها بیان شده است. یک تضمینی باید وجود داشته باشد، البته تضمینی وجود ندارد اما هنر دیپلماسی این است که خود را نشان دهد که در این پیچیدگی چه فرمولی پیدا کند که هم منافع ملی تامین شود و هم اینکه نشان دهد که جمهوری اسلامی ایران اهل گفت‌وگو و اهل صلح است اما کار سخطی است. وی افزود: برای همین است که من خواهشی که از گروه‌های سیاسی و از قلم به دست‌ها، تریبون‌دارها و آن‌هایی که مثل بنده در فضای مجازی فعال هستند دارم، این است که قدری به مسئولین خود اجازه تنفس دهند. به قول آقای دکتر لاریجانی مختصر عقلی هم برای مسئولین و دست‌اندرکاران قائل باشند و خیلی فکر نکنند که همه چیز را می‌دانند و خلاصه همین راه را باید برویم؛ یا این راه یا  آن راه. حکومت‌داری و نظام بین‌الملل پیچیدگی‌های زیادی دارد. این است که باید هم پشتوانه مذاکره‌کنندگان باشند و روحیه بدهند. آن ها تخریب نکنند حداقل، روحیه دهند و تخریب نکنند. توانمندی‌های دفاعی قابل مذاکره نیست معاون مراسم و تشریفات دفتر رئیس‌جمهور در پاسخ به این سوال که «آیا ما باید درباره مسائل دفاعی و موشکی هم مذاکره کنیم؟»، گفت: مطلقاً. الان شما از یک کودک پنج ساله بپرسید تا یک پیرمرد ۹۰ ساله، با توجه به تجربیات به شما خواهد گفت که قطعاً توانمندی‌های دفاعی ما قابل مذاکره نیست و نباید باشد. وی با اشاره به درخواست‌های غربی‌ها در این خصوص گفت: آنها یک سری توقع ممکن داشته باشند و یک سری به حال اشتباه محاسباتی ممکن است داشته باشند اما هرگز جمهوری اسلامی ایران نباید و من مطمئنم که این کار را نخواهد کرد که دست خودش را خالی کند و حتی معتقدم که به سمت قوی‌تر شدن خواهد رفت و می‌بینید که فضای جنگلی که در نظام بین‌الملل حاکم است و شعر معروفی که چاوشی خوند که «دنیا فقط لب و دهن است». هیچ‌کس به کمک شما نمی‌آید و حتما باید قوی شد و حتما باید حساب توانمندی دفاعی خود را کنار گذاشت و و بعد از آن مذاکره کرد. برجام یکی از مهمترین توافقات قرن بود سخنگوی اسبق وزارت خارجه ایران در پاسخ به این سوال که «اگر بخواهیم از تجربه برجام بخواهیم در این مذاکرات استفاده کنیم، به چه نکاتی باید اشاره کرد؟»، گفت: به نظر من برجام یکی از مهمترین توافقات قرن بود که دو سال روی آن مذاکره شد و کشورهای بزرگ دنیا و کشورهای صاحب حق وتو در شورای امنیت سازمان ملل متحد مذاکره کردند. وی توضیح داد: طرفین دو سال تمام جزئیات آن را بررسی کردند و به توافق جامع رسیدند که پشتوانه قطعنامه ۲۲۳۱ هم با آن بود و حق غنی سازی جمهوری اسلامی ایران در آن قطعنامه و با توافقی که کشورهای بزرگ دنیا  با ما کرده بودند، به رسمیت شناخته شده بود و هم نگرانی آن‌ها را برطرف می‌کرد که جمهوری اسلامی ایران به سمت سلاح هسته‌ای نخواهد رفت، البته خودشان می‌دانستند. این دیپلمات این گفت که «ما یک سری مواضعی داریم، ما اخلاق‌مدار هستیم، دین‌مدار هستیم و هم بزرگانی داریم که به هر حال خط مشی را در این خصوص تبیین کردند».   صهیونیست‌ها به‌دنبال توافق یک‌طرفه هستند موسوی گفت: به هر حال یک توافق خیلی خوب به نفع دیپلماسی، به نفع صلح و امنیت بین‌المللی در برجام ایجاد شد اما متاسفانه جنگ‌طلبان و آن‌هایی که احساس می‌کردند این توافق، منافع آن‌ها را تامین و تضمین نمی‌کند، به انحای مختلف زیر توافق زدند. همین‌جاست که باید حواسمان جمع باشد که آن‌ها دنبال توافقی تقریبا یک‌طرفه هستند که منافع خودشان را فقط تضمین کند. وی گفت: این منافعی که عرض می‌کنم، الزاما منافع کشورهایی اروپایی نیست، منافع ملت آمریکا نیست بلکه منافع رژیم صهیونیستی و حتی کوچکترش هم کنیم، منافع باندی است که الان در سرزمین‌های اشغالی حاکم است. اگر منافع آن‌ها تضمین و تامین شود، قطعاً با هر توافقی این‌ها موافقت خواهند کرد. این تجربه‌ای که فرمودید، جلوی چشم ماست. من تضمینی نمی‌بینم که مثلاً حتماً این توافقی که اگر انجام شود، آن‌ها بخواهند به آن پایبند باشند، مگر اینکه به‌دنبال یک اهداف ویژه‌ای باشد.   اروپایی‌ها به ما خواهش و التماس می‌کردند موسوی درباره اینکه «موضوع اسنپ‌بک یک ابزار فشار از سوی اروپایی‌هاست؟»، گفت: من یک دیدگاه متفاوت‌تری نسبت به موضوع دارم و برداشت و تحلیل خودم هست. اسنپ‌بک یک تضمینی بود که طرفین گرفته بودیم. ماده ۳۶ و ۳۷ برجام همین را می‌گوید که تضمینی باشد که کسی از تعهدات خود عدول نکند. وی توضیح داد: از دید من، علم کردن این موضوع خیلی وجهی ندارد، به خاطر اینکه وقتی که آقای ترامپ یا دولت آمریکا از برجام خارج شد و با خویشتن‌داری که ما کردیم بعد از یک سال و در برجام ماندیم و به تعهدات خودمان عمل کردیم و با خواهش و التماس اروپایی‌ها گفتند که «شما در برجام بمانید، برجام را به هم نزنید، خیلی برای آن زحمت کشیده شده» و حدود یک سال تقریبا جمهوری اسلامی ایران به تعهداتش عمل کرد. معاون مراسم و تشریفات دفتر رئیس‌جمهور تصریح کرد: بعد از یک سال دیدیم که اروپایی‌ها نمی‌توانند خلا آمریکا را پر کنند و حتی خودشان تعهدات خود را عملی کنند، با اعلام قبلی و همان‌طور که در مکانیزم و خود برجام پیش‌بینی شده، با اعلام قبلی و با نامه‌هایی به شورای امنیت، آژانس، کشورهای اروپایی اعلام شد که ما دیگر بعد از اینکه شما هیچ کاری نتوانستید عمل کنید، قدم به قدم و گام به گام به تعهدات قبلی و شرایط قبلی برمی‌گردیم و تعهدات خودمان را اکاهش می‌دهیم که در پنج یا ۶ مرحله این اتفاق افتاد. اسنپ‌بک به لحاظ قانونی و حقوقی هیچ وجهی ندارد سخنگوی اسبق وزارت خارجه ایران گفت: این ما بودیم که اسنپ‌بک را استارت زدیم نه ‌آن‌ها. اینکه اینها الان بعد از تقریبا مدت‌های زیادی که ایران مکانیزم ماشه را علیه آن‌ها فعال کرده و به تعهدات یک طرفه خود پایان داد، الان دوباره این بحث انحرافی اسنپ‌بک را مطرح  کنند، به نظر شخص بنده، خیلی وجهی ندارد ولی از آن جایی که قانون جنگل حاکم است و قانون منافع قدرت‌های بزرگ هست و فشار وجود دارد، این را پیاده‌سازی می‌کنند که به لحاظ قانونی و حقوقی هیچ وجهی ندارد و این یک ابزار فشار است که می‌خواهند انجام دهند. موسوی گفت: اتفاقی هم شاید بیفتد و یک مشروعیتی بگیرند. حالا باید اینجا نقش روسیه و چین را باید بدانیم که چه‌طور است و چگونه کمک خواهند کرد. این موضوع مراحلی دارد تا به طور کامل فعال شود. حتی به شورای امنیت و قطعنامه ۲۳۱ هم ارتباط پیدا می‌کند که این دو کشور به هر حال عضو آن هستند و به آن رای دادند. باید دید روسیه و چین چقدر جدی هستند و هم بقیه چه مستمسکی را علم خواهند کرد اما در هر صورت، فعال کردن مکانیزم ماشه در این مقطع بعد از اینکه جمهوری اسلامی ایران اول ماشه را چکانده، خیلی وجهی ندارد در حوزه و نظامی نیاز به تقویت بیشتر داریم دیپلمات ایرانی در پایان صحبت‌های خود گفت: برنامه شما اسم خوبی هم دارد؛ دو نکته به ذهنم می‌رسد که حتما باید همه ما توجه کنیم. من در دولت میبینم که این توجه هست و به هر حال احترام به مردم، احترام به سلیقه‌های مردم و گرایش‌های مردم هست که خوشبختانه این پیام بعد از این تجاوز ۱۲ روزه به جمهوری اسلامی حداقل در دولت و بخش‌های مختلف حاکمیت می‌بینم که اینجا به وضوح دریافت شده است و در آن راستا حرکت می‌شود و دل دولت بسیار می‌خواهد این انسجام و وفاقی که شعارش از قبل داده و الان دیدیم چقدر به کمک ایران آمده به اصطلاح روی آن پافشاری می‌کند. معاون مراسم و تشریفات دفتر رئیس‌جمهور همچنین گفت: به هر حال باید حواسمان باشد این است که در حوزه امنیتی و حوزه نظامی ما نیاز به تقویت بیشتر و نیاز به برخی بازنگری‌ها در عملکردها داریم که حتماً انشالله بتوانیم که آینده‌ای را با تضمین بیشتر برای دولت و ملت ایران و برای منافع ملی و برای امنیت ملی، به ویژه برای تمامیت ارضی و یکپارچگی سرزمینی ایران تامین کنیم.   انتهای پیام
https://www.isna.ir/news/1404051509281/استفاده-از-ظرفیت-های-تخصصی-نمایندگان-ادوار-در-کار-گروه-زیربنایی,استفاده از ظرفیت‌های تخصصی نمایندگان ادوار در «کار گروه زیربنایی مجمع تشخیص مصلحت نظام»,۱۵ مرداد ۱۴۰۴ / ۱۱:۵۵,به گزارش ایسنا، عبدالعلی رحیمی مظفری رئیس مرکز امور نمایندگان مجلس و سیدمهدی هاشمی رئیس کمیسیون زیربنایی و تولیدی دبیرخانه مجمع تشخیص مصلحت نظام نشست مشترکی برگزار کردند. هدف از این نشست استفاده از ظرفیت‌های تخصصی و مشاوره‌ای نمایندگان ادوار در کمیته‌های زیرمجموعه «کارگروه زیربنایی مجمع تشخیص مصلحت نظام» بود.  در این جلسه مقرر شد، نمایندگان ادواری که در حوزه‌های مختلف مرتبط با «کارگروه زیربنایی مجمع تشخیص مصلحت نظام» صاحب تخصص و نظر هستند، از طرف مرکز امور نمایندگان به این کارگروه معرفی شوند تا از این ظرفیت‌های تخصصی و مشاوره‌ای، در کارگروه متعلق به مجمع تشخیص مصلحت نظام استفاده شود.  همچنین در راستای تبادل نظر و استفاده از ظرفیت ‌نمایندگانی که عضو این کمیته‌ها نیستند، برخی از جلسات کمیته‌های تخصصی مجمع تشخیص مصلحت نظام در محل مرکز امور نمایندگان و با حضور مدعوینی از نمایندگان ادوار تشکیل شود.  با توجه به اینکه حدود 80 درصد اقدامات تخصصی مجمع تشخیص مصلحت نظام توسط این کارگروه‌ و کمیته‌های آن انجام می‌شود، تاکید شد، نمایندگانی معرفی شوند که تخصص و جایگاه مناسب مدنظر را دارا باشند.  انتهای پیام
https://www.isna.ir/news/1404051106639/سفر-رئیس-جمهور-به-پاکستان-گامی-در-جهت-تقویت-روابط-همسایگی,سفر رئیس‌جمهور به پاکستان، گامی در جهت تقویت روابط همسایگی,۱۲ مرداد ۱۴۰۴ / ۰۳:۰۰,رحمدل بامری در گفت‌وگو با ایسنا با اشاره به سفر رئیس‌جمهور به اسلام آباد، گفت: سفر رئیس‌جمهور به پاکستان در راستای تعاملات همسایگی و ارتباطات تجاری و اقتصادی دو کشور انجام شده است. علاوه بر ارتباطات و وابستگی دو کشور به دلیل حضور دو قومیت به نوعی نسبی و سببی نیز است. وی یادآور شد: از گذشته‌های دور تاکنون، ایران و پاکستان به‌عنوان دو کشور دوست و برادر در کنار یکدیگر بوده‌اند. دو کشور مواضع نزدیک به هم در مسائل منطقه‌ای و بین‌المللی به‌ویژه در مبارزه با تروریسم و مقابله با استکبار جهانی دارند. در حوزه جبهه مقاومت که ایران محور جبهه مقاومت است، پاکستان مواضع خوبی اتخاذ کرده است. این نماینده مجلس با اشاره به مواضع پاکستان در حمایت از ایران در جنگ ۱۲ روزه،‌ گفت: در جنگ ۱۲ روزه رژیم جعلی غاصب صهیونیستی و آمریکای جهان‌خوار، دولت، ملت، علما و مجلس پاکستان در کنار جمهوری اسلامی ایستادند و دفاع کردند. بامری همچنین بیان کرد: از منظر جغرافیایی، ایران و پاکستان دارای مرز گسترده خشکی و آبی هستند. در حوزه اقتصادی و تجاری نیز از سالیان دور مبادلات کالاهایی همچون سیمان، کاشی، آرد، خشکبار، سوخت و دیگر تولیدات صنعتی به پاکستان صورت می‌گرفت و در مقابل، از پاکستان کالاهای اساسی مانند گوشت، برنج و میوه‌هایی مانند انبه به کشورمان وارد می‌شد. وی افزود: بازارچه‌های مرزی فعال بین دو کشور نیز نقش مهمی در رونق اقتصادی مناطق مرزی ایفا می‌کنند که از جمله آن می‌توان به بازارچه‌های مرزی در میرجاوه، کوهک سراوان، پیشین راسک، ریندان، مررز آبی با بندر گوادر در بریس و پسابندر اشاره کرد. این عضو گروه‌ دوستی پارلمانی ایران و پاکستان بیان کرد: علاوه بر روابط اقتصادی، اشتراکات مذهبی و فرهنگی، پیوندهای میان دو ملت را مستحکم‌تر و این دو کشور را به دو شریک راهبردی در منطقه تبدیل کرده است. بامری ادامه داد: هر دو کشور مسلمان و دوستدار اهل بیت(ع) هستند، در ایام محرم، صفر و اربعین، جمع زیادی از زائران پاکستانی برای زیارت عتبات عالیات، حرم امام رضا (ع) و سایر اماکن متبرکه، به ایران سفر می‌کنند و هر ساله حضور پررنگی در مراسم‌ها دارند که قطعا امسال هم اینگونه خواهد بود. وی در جمع بندی گفت: پاکستان و ایران، دو ملت مسلمان، مقاوم و مستقل دارند که از ارتباطات دیرینه و تاریخی بهره‌مند هستند. این دو کشور در بسیاری از مسائل به خصوص مبارزه با ترویسم در کنار یکدیگر بودند. در این بین یکسری گروهک‌ها در پاکستان دست به کارشکنی زده و متاسفانه از طرف مرز پاکستان وارد کشور ما شده و تعرضات و عملیات تروریستی را در ایران انجام می‌دهند. بامری اضافه کرد: سفر رئیس جمهور و  به دنبال آن، دیدارها و رایزنی‌های دو طرف می‌تواند منجر به اتخاذ تصمیماتی در حوزه مسائل امنیتی شود تا با این عوامل در ایران و پاکستان برخورد شود و در نهایت مردم از مبادلات اقتصادی خوب بهره‌مند شده و شاهد پیشرفت همه جانبه باشیم. انتهای پیام 
https://www.isna.ir/news/1404051509319/تبریک-وزیر-کشور-به-لاریجانی,تبریک وزیر کشور به لاریجانی,۱۵ مرداد ۱۴۰۴ / ۱۲:۵۲,به گزارش ایسنا، متن پیام اسکند مومنی خطاب به دبیر جدید شورای عالی امنیت ملی بدین شرح است:  جناب آقای دکتر علی لاریجانی سلام علیکم  انتصاب شایسته جناب‌عالی را به سمت دبیر شورای عالی امنیت ملی تبریک عرض می‌کنم. سوابق درخشان و تجربیات ارزنده شما در حوزه‌های مختلف، به ویژه در مسائل مرتبط با امنیت ملی، قانونگذاری و دیپلماسی نویدبخش دوران جدیدی از همگرایی و اقتدار برای کشور عزیزمان خواهد بود. حضور جناب‌عالی در این جایگاه مهم، به تقویت هر چه بیشتر پایه‌های امنیت، منافع ملی و تحقق اهداف عالی نظام مقدس جمهوری اسلامی ایران کمک شایانی خواهد کرد. ضمن اعلام آمادگی تعامل نزدیک شورای امنیت کشور با دبیرخانه شورای عالی امنیت ملی در حفظ و ارتقاء امنیت ایران اسلامی، از درگاه خداوند متعال توفیق و سربلندی روزافزون‌تان در این مسئولیت مهم را مسئلت دارم.  اسکندر مومنی وزیر کشور انتهای پیام
